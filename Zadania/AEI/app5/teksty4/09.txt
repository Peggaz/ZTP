Dawid Podsiadło jest do dzisiaj jednym z niewielu zwycięzców talent show, któremu udało się zrobić wielką karierę bez zbyt dużej ingerencji wytwórni płytowej. To także jeden z najmłodszych, najbardziej uzdolnionych i najpopularniejszych wokalistów w Polsce.

Dawid Podsiadło: przed "X Factorem"
Dawid Podsiadło urodził się 23 maja 1993 roku w Dąbrowie Górniczej. To tam uczęszczał do I Liceum Ogólnokształcącego im. Waleriana Łukasińskiego. Był także uczniem Szkoły Muzycznej I stopnia - uczył się gry na puzonie.

Dawid Podsiadło: "X Factor" i "Mam Talent!"
Dawid Podsiadło dwukrotnie próbował swoich sił w programie "X Factor". Za pierwszym razem początkujący wokalista wykonał utwór "Someday" Johna Legenda, po czym Kuba Wojewódzki oświadczył, że wokalista ma "niezwykły talent". Niestety, na etapie bootcampu zestresowany wokalista całkiem pogubił się w utworze "Wymyśliłem ciebie" i musiał pożegnać się z programem.

Zanim Dawid wrócił do "X Factora", pojawił się w "Mam Talent!", tym razem ze swoim zespołem Curly Heads. Agnieszka Chylińska zaproponowała, żeby do kolejnego etapu przeszedł tylko Dawid Podsiadło. - Przyszliśmy tu jako Curly Heads i wyjdziemy stąd jako Curly Heads - odmówił Podsiadło.

Wreszcie chłopak powrócił do "X Factora", gdzie wykonał utwór "Someone Like You" Adele i ponownie zachwycił jurorów programu. Następnie trafił do drużyny Tatiany Okupnik, żeby w końcu wygrać cały program. Dawid Podsiadło zwyciężył między innymi z Marcinem Spennerem i The Chance, a także Eweliną Lisowską, która dzisiaj również podbija listy przebojów w kraju.