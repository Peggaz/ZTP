Trzysta tysięcy płyt. I nowa dziś. Album "Małomiasteczkowy" stał się pretekstem do rozmów o byciu sobą, o rozstaniach, Męskim Graniu, Curly Heads, a także o związkach ze starszymi kobietami, których (i kobiet, i związków) artysta - jak wynika z rozmowy - nie unika. Ale nade wszystkim to portret 25-letniego twórcy, który zmienił polską scenę muzyczną. I będzie zmieniał ją dalej.

DAWID PODSIADŁO: Lubię. To dom. Mam uczucie, jakbym wkraczał w strefę geograficzną, gdzie wszystko jest poukładane, gdzie nic mi nie grozi, jestem bezpieczny. To jest azyl, nie muszę się niczego bać i posiadam wszechwiedzę na temat tego, jak Dąbrowa jest zbudowana, kto tworzy to miasto i gdzie mam pójść, żeby znaleźć to, czego w danym momencie szukam. Fajnie jest mieć takie miejsce, które się zna.

- Przeczytałem, że Zagłębie Dąbrowskie jest tak naprawdę częścią Małopolski.

- Tak? Myślałem, że Śląska!

- Ja też, ale przygotowując się do rozmowy znalazłem taką informację. Pomiędzy Zagłębiem i Śląskiem jest też słynny od lat konflikt. Czułeś się jego częścią?

- Nie. Ale wiem, że ten spór najwyraźniej widać w starszym pokoleniu, bo oni mają inne doznania i wspomnienia i ten podział był bardziej znaczący. W moim pokoleniu jedyna przestrzeń, w której to było widać, i są to lokalne kluby piłkarskie. Wszystkie mają bardzo oddanych kibiców.

- Pojedynki piłkarskie mamy chyba wszędzie.

- To prawda. Wracając – bardzo niedaleko mamy z Zagłębia do Katowic. A Sosnowiec i Katowice są naprawdę blisko, dlatego bardziej dało się obserwować ten spór.

- A jak to postrzegasz: wychowałeś się w aglomeracji, czy w mieście Dąbrowa Górnicza?

- W mieście Dąbrowa Górnicza! Pierwsze dziesięć lat życia spędziłem w bardzo specyficznym miejscu, które nazywa się Osiedle Młodych Hutników. Jak ludzie zaczęli zjeżdżać do Huty Katowice – przyjeżdżali tam w sumie z całej Polski – to zostały wybudowane miejsca, w których oni mogli po prostu żyć. Trzeba było to zbudować szybko i od razu dla wielu osób. Powstały takie blaszane budynki, w których w zimie protekcja przed mrozem była żadna. Jak zamykaliśmy okno w sierpniu, to otwieraliśmy w kwietniu, a jeszcze trzeba było je uzbrajać dodatkowymi materiałami.
Zawsze byłem osiedlowym chłopakiem. Później przeniosłem się dużo bliżej centrum miasta Dąbrowa Górnicza. To otworzyło nowe możliwości – bliżej szkoła muzyczna, nowi ludzie. W sumie… O co pytałeś?