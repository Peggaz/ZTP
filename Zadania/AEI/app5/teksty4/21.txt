Dawid Podsiadło
Polski piosenkarz oraz autor tekstów. Wokalista zespołu Curly Heads. W 2012 zwyciężył w finale drugiej edycji programu telewizyjnego X Factor. W 2013 wydał debiutancki album pt. Comfort and Happiness, który dotarł do 1. miejsca polskiej listy sprzedaży i rozszedł się ponad 150 tys. egzemplarzy, dzięki czemu zdobył status diamentowej płyty i został najlepiej sprzedającym się albumem w Polsce w 2013. W 2015 wydał drugi album pt. Annoyance and Disappointment, który również dotarł do 1. miejsca OLiS oraz sprzedał się w ponad 150 tys. sztuk, zdobywając status diamentowy. W 2018 wydał trzeci album pt. Małomiasteczkowy, z którym trzeci raz z rzędu zagościł na 1. miejscu OLiS. Łącznie sprzedał ponad 450 tys. płyt w Polsce. Był osiemnastokrotnie nominowany do nagród Fryderyków i dwanaście razy wygrywał plebiscyt.

Dawid Podsiadło: 10 lat minęło…
W drugiej edycji programu telewizyjnego X Factor pojawił się zespół Curly Heads. Jury powiedziało stanowczo – chcemy tylko waszego wokalistę. A ten okazał się zwycięzcą show. Dawid Podsiadło szturmem podbił serca słuchaczy, a ze swoim debiutanckim albumem Comfort and Happiness dotarł na szczyty sprzedaży. Tak stało się zresztą z każdą kolejną płytą artysty – Annoyance and Disappointment, Małomiasteczkowym i Latami Dwudziestymi. Dziś Dawid znajduje się na podium polskiej muzyki popularnej – na bilety na jego koncerty trzeba polować, bo rozchodzą się one jak świeże bułeczki. Polski wokalista świętuje 6 maja ważną rocznicę – dekadę od wydania pierwszego autorskiego singla, Trójkąty i Kwadraty.

„10 lat minęło jak około 3650 dni… Nie wiem, ile było lat przestępnych po drodze, więc zostawmy to na tym około” – pisze żartobliwie Dawid, nawiązując do słynnego tekstu z Czterdziestolatka. „Co ja Wam mogę powiedzieć. Bez Trójkątów i Kwadratów moje życie wyglądałoby inaczej. Nie wiem jak – gorzej, lepiej – ale po tych wielu, razem spędzonych, latach mocno je pokochałem i nie zamieniłbym ich na żadne inne figury geometryczne”.