The Dumplings – polski duet muzyczny, wykonujący muzykę electropop. Początkowo zdobył popularność, publikując swoją twórczość na kanale YouTube[2]. W 2014 zespół wydał swój debiutancki album No Bad Days, który miał swoją premierę 13 maja i został nagrodzony Fryderykiem za fonograficzny debiut roku. W roku 2016 zespół został odznaczony Nagrodą Artystyczną Miasta Torunia im. Grzegorza Ciechowskiego.

Justyna Święs i Kuba Karaś pochodzą z Zabrza[3]. Poznali się w 2011 podczas konkursu piosenki i postanowili razem grać. Początkowo grali akustycznie indie rocka, ale potem zdecydowali się pójść w kierunku muzyki elektronicznej[4]. W 2013 wysłali kilka piosenek do Łukasza Jakóbiaka, który zaprosił ich we wrześniu do swojego internetowego talk-show 20m²[5].

W styczniu 2014 The Dumplings weszli do domowego studia nagraniowego Bartosza Szczęsnego – producenta ich krążka, gdzie nagrali kilkanaście piosenek na swój debiutancki album[6]. Miesiąc później zespół podpisał kontrakt fonograficzny z Warner Music Poland. Premiera ich pierwszej płyty No Bad Days odbyła się 13 maja 2014. Wcześniej światło dzienne ujrzał ich pierwszy singiel „Technicolor Yawn".

The Dumplings zostali ogłoszeni w line-upie Open’er Festival i Off Festivalu oraz wystąpili na dwóch ważnych festiwalach showcase’owych w Wielkiej Brytanii: Liverpool SoundCity i The Great Escape w Brighton oraz zagrali koncert klubowy w Londynie wraz z zespołem Kamp![7][8].

Zespół The Dumplings spotkał się też z pozytywną oceną prasy[2].

W czerwcu 2019 opublikowali singiel „Bez słów”, który został użyty w kampanii firmy Durex trwającej do sierpnia tego roku[9].