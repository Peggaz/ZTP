Kryptowaluty – co to za aktywa i czym się charakteryzują?
O tym, czym są kryptowaluty, wiele mówi sama ich nazwa, która jednoznacznie wskazuje, że mamy tutaj do czynienia z kryptografią i walutami. Od razu trzeba jednak dodać, że chodzi o waluty specyficzne, bo istniejące wyłącznie w postaci cyfrowej.

Kryptowaluty nie mają formy fizycznej, ale posiadają określoną wartość, więc można je nazwać wirtualnymi lub cyfrowymi pieniędzmi. Oznacza to, że jeśli jakiś sprzedawca akceptuje płatność w danej kryptowalucie, to możesz nią zapłacić za towar lub usługę tak samo legalnie, jak złotymi, euro, dolarami czy inną walutą fiducjarną (są to tzw. fiaty). Co więcej, jeśli np. znajomy poda Ci swój adres portfela danej kryptowaluty, to w łatwy sposób, z pominięciem banku i innych pośredników, możesz przelać mu dowolną liczbę jej jednostek. W ten sposób możecie łatwo rozliczyć choćby wspólne wydatki.

Faktem jest jednak, że dziś mało kto korzysta z kryptowalut dla ich funkcji płatniczej. Większość osób, słusznie zresztą, widzi w nich instrumenty finansowe, które podlegają bieżącej wycenie, charakteryzują się wysokim ryzykiem inwestycyjnym, ale jednocześnie dają szansę na wypracowanie naprawdę spektakularnych zysków. Ich zakupu i sprzedaży dokonują głównie na giełdach kryptowalut, które pod wieloma względami przypominają tradycyjne giełdy akcji, obligacji, walut czy surowców.

Jeśli chodzi o potencjał zysku, to wystarczy wspomnieć, że bitcoin kosztował początkowo raptem kilka centów, ale już 8 lat później jego kurs dobił do 20 000 USD, a po kolejnych 4 latach do blisko 65 000 USD (szczyt z kwietnia 2021 roku). Nie można jednak zapominać, że w międzyczasie notował wiele potężnych, często dynamicznych, spadków ceny. Kupując kryptowalutę na szczycie przed krachem, można było w kilka tygodni, a czasem nawet dni, stracić 70-80% wartości portfela.