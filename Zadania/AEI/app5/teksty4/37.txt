Dawid Podsiadło ujawnił, z kim zaśpiewa na koncertach stadionowych. Kogo zobaczymy na scenie?

Dawid Podsiadło już wkrótce wystąpi na trzech stadionowych koncertach. - Tym razem biletów nie powinno zabraknąć - stwierdził. Artysta ogłosił, kto zaśpiewa z nim na scenie. Towarzystwo będzie miał doborowe. Szykuje się prawdziwa gratka dla fanów.

Dawid Podsiadło bezsprzecznie jest najpopularniejszym w Polsce piosenkarzem młodego pokolenia. W ciągu swojej kariery zgromadził rzesze fanów, o czym świadczy fakt, że jego koncerty szybko zyskują status wyprzedanych. W czerwcu, po 2 latach przerwy, która była spowodowana pandemią COVID-19, zagra na stadionach: we Wrocławiu, Chorzowie i Gdańsku. - Tym razem biletów nie powinno zabraknąć - stwierdził. W środę 27 kwietnia artysta podzielił się tym, kto dołączy do niego na scenie.

Dawid Podsiadło ujawnił, z kim zaśpiewa na scenie
"Już niedługo spotkamy się na koncertach zwanych koncertami stadionowymi. Długo na to czekaliśmy i w końcu będą. Są tuż za rogiem" - napisał w mediach społecznościowych Dawid Podsiadło. "A jako że skromni z nas artyści, postanowiliśmy wymyślić wiele sposobów, by ten czas oczekiwania jakoś Wam osłodzić. Ale wszystkie atrakcje wsadziliśmy w sam koncert w sumie. Więc sam czas oczekiwania nie był zbyt słodki" - czytamy. "W każdym razie jednym ze wspaniałych pomysłów, jakie mamy, które mają sprawić, żebyście się uśmiechali szeroko, są zaproszeni na te nasze stadionowe koncerty goście" - podaje. "Goście są wspaniali i możecie się o tym przekonać, patrząc na naszą piękną grafikę, na której to Ci wspaniali goście są wypisani" - dodał artysta. 

Do Dawida na scenie dołączą: Artur Rojek, Daria Zawiałow, Król, Krzysztof Zalewski, Kortez, Sanah, Ralph Kaminski, Taco Hemingway i Vito Bambino. Kogo z nich zobaczymy w danym mieście, wciąż pozostaje zagadką, którą fani rozwikłają prawdopodobnie dopiero podczas koncertu. 