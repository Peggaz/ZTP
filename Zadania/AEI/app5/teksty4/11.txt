Czy znajdzie się choć jeden fan polskiej muzyki, który nigdy nie słyszał o Dawidzie Podsiadło? Raczej nie. Ten młody artysta podbił serca wszystkich pokoleń Polaków, a jego muzykę usłyszeliśmy na największych polskich festiwalach muzycznych. Jak zaczęła się kariera Dawida i co przyczyniło się do tak szybkiego rozwoju? Sprawdź!

Chłopak z małego miasta
Dawid Podsiadło urodził się w 1993 roku w Dąbrowie Górniczej i to właśnie tam się wychowywał, uczył i rozwijał pasję do muzyki, grając na puzonie w szkole muzycznej i śpiewając. Teraz gra też na fortepianie i gitarze, pisze teksty piosenek po polsku i angielsku, a także komponuje linie melodyczne. Brał udział w wielu lokalnych konkursach muzycznych, m.in. w Konkursie Piosenki Anglojęzycznej w miejskiej bibliotece w Dąbrowie Górniczej. Nagranie z występu 16-letniego Dawida znaleźć można w sieci, a przeskok, jaki zrobił,, do teraz jest ogromny.

Jego wielka kariera rozpoczęła się od występu w drugiej edycji polskiego X Factora, którą, pod skrzydłami Tatiany Okupnik, wygrał, zyskując w nagrodę między innymi kontrakt na wydanie płyty w dużej, międzynarodowej wytwórni. Co ciekawe, Dawid wziął udział również w pierwszej edycji tego talent show, jednak odpadł w drugim etapie eliminacji.

Ze szkolnej sceny na deski największych stadionów
Tuż po wygranej w X Factorze, Dawid otrzymał propozycję, której pozazdrościło mu wiele polskich gwiazd – zagrał jako support uwielbianej na całym świecie Lany Del Rey, na jej pierwszym biletowanym koncercie na warszawskim Torwarze. Dla młodego, nieobytego z wielkimi scenami Dawida musiał to być ogromny stres, jednak całkowicie go opanował i zachwycił swoją muzyką wszystkich słuchaczy. W zaledwie kilka lat, jego kariera wskoczyła na poziom światowej klasy, a bilety na jego koncerty wyprzedają się w mgnieniu oka.
