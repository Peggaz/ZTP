Na czym polega kopanie kryptowalut i ich decentralizacja?
Jak widzisz, kryptowaluty i transakcje z ich udziałem wyglądają inaczej niż zwykłe waluty i operacje w klasycznym systemie finansowym. Wirtualne pieniądze nie potrzebują pośredników ani nie podlegają kontroli banku centralnego czy innych instytucji. Żadna zewnętrzna organizacja nie może też decydować o wielkości emisji krypto ani bezpośrednio wpływać na ich funkcjonowanie.

Wspomniane korzyści zapewnia sam blockchain danej kryptowaluty, który stanowi zdecentralizowaną i rozproszoną bazę danych opartą na modelu peer-to-peer. Za obsługę transakcji i przechowywanie związanych z nimi informacji odpowiadają w tym przypadku użytkownicy sieci zwani górnikami (minerami). Proces, w którym weryfikują i dodają do publicznego rejestru transakcje, a także mechanizm wprowadzania do obiegu nowych jednostek kryptowaluty, nazywamy kopaniem (miningiem).

Ponieważ swoją pracę wykonuje jednocześnie wielu minerów, działanie sieci danej kryptowaluty może przebiegać w sprawny i niezakłócony sposób. Gdy któryś z nich przestanie udostępniać swój komputer, nie wpłynie to na funkcjonalność systemu. Faktem jest jednak, że w przypadku najpopularniejszych walut na wykonanie transakcji trzeba czekać nierzadko nawet kilkadziesiąt minut. Rzadziej używane kryptowaluty co do zasady wiążą się ze znacznie szybszym zatwierdzaniem operacji.

Trzeba podkreślić, że opisane mechanizmy nie występują we wszystkich wirtualnych aktywach. Wystarczy wspomnieć, że w części z nich nie zachodzi proces kopania, a niektóre kryptowaluty (np. ripple) nie mają w pełni zdecentralizowanego charakteru. Tego typu wyróżników może być więcej, ale nie są one istotne dla rozważań podjętych w tym artykule.