Kto był na koncercie Dawida Podsiadły, ten przyzna, że jego występy to wydarzenia dopięte na ostatni guzik. Zarówno muzycznie, produkcyjnie, jak i wizualnie. Dlatego co trasę pojawia się w mojej głowie pytanie – czy Dawid przeskoczy postawioną sobie poprzeczkę? Ile jest jeszcze w stanie zaoferować jako artysta? 

Ostatnia trasa wywołała we mnie mieszane uczucia, dlatego wybierając się na sobotni koncert z Przed i Po Tour we Wrocławiu, towarzyszył mi pewien niepokój, jednak przede wszystkim byłam niezwykle podekscytowana. W końcu wracamy do mojej ulubionej formy występów Podsiadły – w filharmoniach, odartych z przebojowości, okraszonych pewną intymnością. 

Nazwa Przed i Po Tour nie jest przypadkowa; trasa dzieli się na dwie części – „przed” 10-leciem debiutanckiej płyty artysty, Comfort and Happiness i „po” niej.  Po równej dekadzie Podsiadło ma w dyskografii wiele przebojów, na które tego wieczoru czekało wielu. I z pewnością się nie zawiedli. Pastempomat, W Dobrą Stronę, Małomiasteczkowy czy Nie Ma Fal – wszystkie znalazły się na setliście. Koncert rozpoczynają, tak jak karierę muzyka, Trójkąty i Kwadraty. Zdawałoby się, że słyszeliśmy już każdą możliwą wersję tego utworu, jednak Dawid znów zaskoczył. Te Trójkąty są urocze, delikatne i przepełnione nostalgią minionych 10 lat, przez co pierwszy raz miałam okazję uronić na nich łzy. 

Następnie płyniemy przez kolejne etapy kariery Podsiadły, wsłuchując się w przekrój materiału ze wszystkich 4 płyt. Przeważają utwory z Lat Dwudziestych, a wśród nich awejniak, millenium oraz Blant, które zostały pominięte na POSTPRODUKCJA Tour, dlatego ich obecność cieszy jeszcze bardziej. Choć na setliście nie ma większych zaskoczeń, pojawią się miłe niespodziankowe elementy w postaci m.in. niegranego od lat !H.A.P.P.Y!, dzięki czemu można na chwilę przenieść się do początków kariery artysty. 

Jednak brak zaskoczeń dotyczy jedynie setlisty, ponieważ Podsiadło wraz z zespołem serwują nam prawdziwie muzyczną ucztę. Pierwszy raz od dawna z trudnością rozpoznawałam grany utwór; nowe aranżacje po prostu zachwycają. To niezwykle cenna umiejętność, nadać nowy charakter utworom znanym już w wielu różnych wersjach, przez słuchacz wciąż czuje się zaskoczony. Dawid i jego ekipa zręcznie operują kontrastami, zarówno wizualnie, jak i muzycznie, tworząc 2-godzinny muzyczny spektakl.