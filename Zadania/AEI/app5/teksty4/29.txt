„Codziennie słyszę: znów coś wygrałeś” – śpiewa Dawid Podsiadło w piosence „Trofea” z płyty „Małomiasteczkowy”. Po chwili dodaje: „zaraz braknie miejsca na kolejny diament. Tak psujesz mnie, psujesz mnie”. Kto tu kogo psuje? To właściwie pytanie retoryczne. Przecież pan psuje, pani psuje, my psujemy. Publiczność regularnie zapewniająca sprzedaż na poziomie diamentowej płyty, a w tym roku wykupująca po raz trzeci koncert na Torwarze; dziennikarze już w październiku ogłaszający „Małomiasteczkowego” płytą roku, dorzucający przed paroma dniami kolejną nominację do Paszportu Polityki; zestawiający twórczość 25-latka z utworami Davida Byrne'a i encyklikami papieża Franciszka.

W „Trofeach” słuchanych półtora miesiąca po premierze płyty głos Podsiadły zdaje się recenzować... jej recenzje. Wiele postaci miało w Polsce status świętej krowy, ale raczej tego krytycznie nie komentowało, szczególnie w swojej twórczości. Zrobił to może tylko Łona – całkiem niedawno zaliczając gościnny udział w utworze Afrojaxa, rapował o tym, że chętnie przeczytałby wreszcie jakieś negatywne opinie na temat swoich tekstów. Podsiadło sugerując, że jest rozpieszczany, oczywiście trochę kokietuje, trochę pokazuje swoje znaki rozpoznawcze – skromność i bezpretensjonalność. Jednocześnie przytoczony na początku fragment „Trofeów” naprawdę brzmi jak trzeźwa refleksja na temat podsiadłomanii. „Małomiasteczkowy” to bowiem album bardzo zachowawczy, momentami muzycznie i tekstowo nieprzekonujący, niepozbawiony dobrych momentów, przebojowy, ale nierówny. Żadne przełomowe dokonanie, żadne wydarzenie roku. Ot, jedna z kilku przyjemnych, popowych produkcji.

Zapowiadał ją naprawdę wyrazisty singiel, który szybko stał się pierwszym od naprawdę wielu lat nieżenującym przebojem lata. Pomysł, żeby pokazać Warszawę jako tygiel kształtowany przez marzenia przybyszów z prowincji był z jednej strony banalny, ale jednocześnie – na tle niezliczonych piosenek o stolicy – świeży. Po raz kolejny okazało się, jak duże znaczenie ma w popkulturze odwoływanie się do zbiorowych doświadczeń, szczególnie tych dotychczas w mainstreamie niezagospodarowanych. Piosenka Podsiadły miała w sobie coś z coming outu, artykułowała uczucia ludzi, którzy chcieli realizować wzór życia młodych, przebojowych z większych ośrodków, ale zdali sobie sprawę z jego śmieszności. „Małomiasteczkowy” może jak żaden inny przebój ostatnich lat naprawdę wyrażał pod tym względem ducha czasów.