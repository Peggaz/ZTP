Daria Zawiałow na wyjątkowym, premierowym koncercie, promującym nową płytę! Już 2 grudnia 2023 roku jedna z najważniejszych kobiecych postaci na współczesnej polskiej scenie muzycznej oraz zaproszeni przez nią goście specjalni wystąpią w COS Torwar w Warszawie! Sprzedaż biletów rozpocznie się 22 maja o godzinie 14:00 na www.alterart.pl

„Ja i chłopaki jesteśmy mega zajarani, gotowi do działania i już nie możemy się doczekać!”, mówi Daria Zawiałow, która o kilkumiesięcznej przerwie artystycznej wróciła z ekscytującymi wieściami – zarówno koncertowymi, jak i wydawniczymi. 12 maja ukazał się jej długo zapowiadany singiel „Fifi Hollywood”, zwiastujący nowy solowy album artystki. Premiera nowej płyty zapowiedziana jest na jesień tego roku. Nad krążkiem Daria pracuje z Bartoszem Dziedzicem - producentem odpowiedzialnym za legendarne już płyty tj. „Granda” Brodki czy „Małomiasteczkowy” Dawida Podsiadło. Przerwa, nowe inspiracje, nowy producent = nowa energia. Kobieca, emocjonalna, zdecydowana, tego można spodziewać się po nowym materiale.

Daria Zawiałow to niezwykle elektryzująca artystka i jeden z bardziej temperamentnych głosów na polskiej scenie muzycznej. W 2017 roku zadebiutowała albumem „A kysz!”, a dwa lata później wydała „Helsinki”. W 2021 roku singlami „Kaonashi” i „Za krótki sen” (z Dawidem Podsiadło) zapowiedziała trzeci album studyjny „Wojny i noce”, który szybko zyskał status platynowej płyty. W tym roku ukaże się jej czwarty studyjny album.