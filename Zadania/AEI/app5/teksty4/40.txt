„Lata Dwudzieste” - nowy album Dawida Podsiadło – właśnie dziś zadebiutował na serwisach streamingowych. Na jego czele stoją oczywiście dwa single, „POST” oraz „To, co masz ty!”, choć reszta kawałków także nie jest przypadkowa – przed premierą muzyk specjalnie wyszedł na ulice Warszawy, aby zapytać przechodniów, „czy jego nowa płyta jest OK?”

Dawid Podsiadło i premiera nowego albumu „Lata Dwudzieste”
Album „Lata Dwudzieste”, który zadebiutował 21 października 2022, to czwarta już solowa płyta Dawida Podsiadło, współtworzona przez producenta Jakuba Galińskiego. Gościnnie usłyszymy w niej także Katarzynę Nosowską oraz Sanah. Skąd pomysł na takie, a nie inne brzmienia?

- Poraziło mnie odkrycie, że żyjemy w latach dwudziestych. Do tej pory sformułowanie to kojarzyło mi się jednoznacznie z przeszłością, z początkiem XX wieku, konkretnym ubiorem, nastrojami tamtej epoki. Pomyślałem, że za sto lat ktoś tak samo będzie wspominał świat, w którym dziś żyjemy. "Na początku lat dwudziestych wybuchła pandemia..." – będą mówić. Pod to odkrycie podpiął się kolejny, już osobisty kontekst. Tak się złożyło, że właśnie kończą się moje lata dwudzieste, za rok już będę trzydziestolatkiem. Inspirowałem się też tytułami płyt Pezeta, takimi jak "Muzyka rozrywkowa" czy "Muzyka poważna", ich wieloznacznością. Brałem więc pod uwagę swój wiek, ale nie był on najważniejszą intencją towarzyszącą nadawaniu płycie tytułu. – powiedział Dawid Podsiadło w wywiadzie dla „Gazety Wyborczej”.

Żeby jednak nie zapadać się za bardzo w swoje wizje artystyczne, Dawid Podsiadło postanowił przygotować dla fanów niecodzienną niespodziankę.

Niespodzianka dla fanów Dawida Podsiadło
Tuż przed premierą „Lat Dwudziestych” Dawid Podsiadło wraz z Radkiem Koterskim wyszli na ulice Warszawy, aby zapytać przypadkowych przechodniów, co sądzą o nowym albumie. Każdy z nich dostał przedpremierową próbkę singli, a później musiał wyrazić na ich temat swoją opinię.