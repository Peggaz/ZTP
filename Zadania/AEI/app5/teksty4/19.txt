Dawid Podsiadło? Wszystko, czego dotyka, zamienia w złoto

2019 był rokiem Dawida Podsiadły. Tak jak poprzedni i wcześniejsze, od czasu jego debiutu sześć lat temu. Wszystko, czego dotyka, zamienia w złoto. Wydaje się, że znakomite wyniki sprzedaży płyt i biletów na koncerty może przebić... tylko on sam.
Jego trzy solowe płyty zyskały status diamentowych. Zagrał trasę dla ponad stu tysięcy fanów. Wyprzedał PGE Narodowy, wszystkie bilety na zaplanowane na 2020 rok stadionowe koncerty w Gdańsku i we Wrocławiu sprzedał w kilka godzin. Biografia Dawida Podsiadło od pierwszej płyty, wydanej w 2013 r. "Comfort and Happiness", to pasmo sukcesów niespotykanych na naszym rynku muzycznym. Porażki zdarzały mu się jedynie na początku kariery.

Kiedy grał w piłkę na podwórku w rodzinnej Dąbrowie Górniczej często był wystawiany na bramce – z powodu drobnej postury – ale bardzo tego nie lubił. Grywał też w badmintona, ale ostatecznie poszedł w stronę muzyki.

Wystartował w pierwszej edycji telewizyjnego show "X-Factor" w 2011 r. i odpadł. "Niestety, muzykalny licealista zadaniu nie sprostał - zapomniał tekst, zgubił melodię i... musiał pożegnać się z programem" - pisało o nim TVN, informując, że kilka miesięcy później przyszedł do ich innego talent show "Mam talent". Zgłosił się ze swoim zespołem Curly Heads. Jury spodobał się tylko Dawid. Zaproponowali, by opuścił zespół i występował w programie solo. Ten odpowiedział lojalnie: "Przyszliśmy tu jako Curly Heads i wyjdziemy jako Curly Heads". Opuścili program.