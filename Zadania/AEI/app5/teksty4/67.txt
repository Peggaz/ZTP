Rodzaje rowerów – jaki kupić?
Pierwszą grupę stanowią rowery o bardziej wyczynowym przeznaczeniu: szosowe, gravelowe i przełajowe, górskie, BMX oraz Dirt. Nie oznacza to, że są one dedykowane wyłącznie do ścigania lub jazdy po bardzo wymagających trasach, ale mają sportową proweniencję i zazwyczaj wiążą się z konkretnymi dyscyplinami kolarstwa. Część modeli bardziej nadaje się do rekreacyjnej jazdy, jak podstawowo wyposażone szosówki lub MTB, ale pod wieloma względami przypominają profesjonalne rowery.

W drugim zbiorze znajdują się rowery dostosowane do przemieszczania się po mieście lub aktywnego wypoczynku na raczej niewymagających trasach. Modele crossowe, trekkingowe, miejskie oraz składane oferują zdecydowanie więcej komfortu podczas jazdy po asfalcie lub w lekkim terenie. Nieco wyróżniają się na ich tle modele cargo, czyli konstrukcje stworzone do konkretnego zadania – przewożenia ciężkich ładunków na krótkich i średnich dystansach.

Większość wymienionych rodzajów rowerów występuje w dwóch wersjach – zwykłych oraz elektrycznych. Choć różni je sposób działania i możliwości, to jednak pokrywają się one pod względem zastosowań.

Podstawowe rodzaje rowerów – sportowe i wyczynowe
Nie wszystkie rowery z tej grupy są stricte przeznaczone do sportu, jednak większość z nich ma zdecydowanie wyczynowy charakter.

 Rowery górskie (MTB)
Stworzone do jazdy po praktycznie każdym rodzaju nawierzchni – od utwardzonych dróg i szutru, aż po najbardziej wymagające leśne ścieżki, grząskie lub pełne kamieni, gałęzi i innych przeszkód. Za najbardziej charakterystyczne elementy wyposażenia modeli MTB uznaje się amortyzację (pełną lub tylko na przednim widelcu) oraz bardzo szerokie opony z wyraźnym bieżnikiem. Zapewniają one trakcję w terenie, a także pozwalają na bezpiecznie pokonywanie dużych nierówności na trasach.

Wyróżnia się przynajmniej kilka typów modeli MTB: turystyczne, XC, trail i enduro, downhill. Różnicom pomiędzy poszczególnymi kategoriami poświęciliśmy osobny artykuł – rodzaje rowerów górskich.