DAWID PODSIADŁO NA PGE NARODOWYM
"Lata Dwudzieste" – zdecydowanie jeden z najbardziej wyczekiwanych albumów tego roku ujrzał światło dzienne! Czwarty, studyjny album Dawida został wyprodukowany we współpracy z Jakubem Galińskim, producentem muzycznym na co dzień grającym w jego zespole.

Choć płyta była zapowiadana przez artystę jako ta najbardziej przebojowa i taneczna w jego dyskografii, to z pewnością nie brakuje tam momentów bardziej refleksyjnych i lirycznych. A liryka Dawida nie zawodzi – piosenki skrywają nierzadko za chwytliwymi melodiami stanowcze i błyskotliwe spojrzenie na to, co dzieje się na świecie, ale i w życiu prywatnym dwudziestoparolatka. 

Dla słuchaczy, którzy chcieliby jeszcze bardziej wgłębić się w koncept stojący za "Latami Dwudziestymi" została przygotowana niespodzianka. Dawid jest pierwszym polskim wykonawcą, który został zaproszony przez Spotify do współpracy nad specjalną odsłoną swojego wydania muzycznego, czego efektem jest projekt Enhanced Album.

To multimedialna playlista wzbogacona o unikatowe materiały wideo oraz tekstowe i głosowe komentarze twórcy. Specjalnie dla użytkowników serwisu artysta przygotował serię krótkich, niepublikowanych wcześniej, historii związanych z brzmieniem i pracą nad nowym albumem.

Z kolei bliscy Dawida oraz media mieli możliwość zobaczyć psychodeliczny i eklektyczny mikroświat artysty na własne oczy! W środę, 19 października na płycie PGE Narodowy oraz w jego kuluarach odbył się event zapowiadający premierę płyty. Zaproszeni goście mogli posłuchać kilku nowych piosenek na żywo w otoczeniu wielowymiarowej, ogromnej scenografii i w towarzystwie kilkudziesięciu bohaterów okładki albumu.

Miejsce imprezy nie było przypadkowe, bo po czterech latach przerwy Dawid Podsiadło powróci na PGE Narodowy, by latem 2023 roku zagrać tam swój solowy koncert! Materiał z najnowszego albumu zostanie zaprezentowany 26 sierpnia 2023 roku na okrągłej scenie 360°, a to tylko przedsmak emocji, które czekają na fanów.  