Jak wyprasować koszulę bez żelazka?
Co można zrobić w sytuacji, gdy pilnie musisz wyprasować koszulę, ale nie masz żelazka? Przykładowo, jesteś w ważnej podróży służbowej, a w hotelu, w którym się zatrzymałeś, urządzenie jest zepsute? Wówczas warto wykorzystać sprytne triki. Jednym z nich jest wykorzystanie pary wodnej, która wytwarza się w czasie kąpieli lub wtedy, gdy bierzesz prysznic. Jeżeli chcesz skorzystać z tej metody, wystarczy, że odkręcisz gorącą wodę. Koszulę zawieszoną na wieszaku umieść jak najbliżej źródła pary. Zazwyczaj wystarczy około 15 minut, by zagniecenia na tkaninie się rozprostowały. To czas, w którym spokojnie weźmiesz prysznic i wykonasz poranną toaletę. Pamiętaj, że taka metoda najlepiej sprawdza się w przypadku koszul bawełnianych, uszytych z tkaniny łatwej do rozprasowania.


Miłośnicy nowoczesnych rozwiązań i sprytnych gadżetów mogą ułatwić sobie zadanie, korzystając z urządzenia, jakim jest robot do prasowania koszul. Co to takiego? To produkt, który swoim kształtem przypomina klasycznego manekina. Taki robot pozwala jednocześnie suszyć i prasować ubrania. Niektóre modele umożliwiają usunięcie zagnieceń nie tylko koszul, bluz czy T-shirtów, lecz także spodni. Tego rodzaju urządzenia dobrze sprawdzają się przy prasowaniu większości materiałów, nawet tych uznawanych za trudne (np. len). Jedną z zalet tego rozwiązania jest to, że tkanina nie ma bezpośredniego kontaktu ze źródłem ciepła. Zmniejsza to ryzyko zniszczenia materiału, a co za tym idzie – przedłuża się żywotność ubrania.