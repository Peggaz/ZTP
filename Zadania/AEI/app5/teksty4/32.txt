Dawid Podsiadło "To co masz ty!". Nowy singiel i szczegóły nadchodzącej płyty

21 października ukaże się czwarta studyjna płyta Dawida Podsiadło, wyprodukowana we współpracy z Jakubem Galińskim, producentem muzycznym na co dzień grającym w zespole Dawida.

Następca "Małomiasteczkowego" to zbiór kilku lat przeżyć i przemyśleń artysty, który już przyzwyczaił nas do mocnych tekstów, czego najlepszym przykładem jest opublikowany już utwór "POST". Problemy mikroświata, osobiste rozterki, ale i spojrzenie na to, co dzieje się na świecie. O tym będzie album "Lata Dwudzieste".

Co o swojej nowej płycie mówi Dawid Podsiadło?

Lata XXte to moje pierwsze dziesięć lat innego życia. Innego od pierwszych dwudziestu. To także nabranie powietrza do płuc przed zbliżającą się trzydziestką i zderzenie się z moim nastoletnim wyobrażeniem o tym, kim wtedy będę.

Wachlarz emocji, który towarzyszył mi podczas pracy nad albumem był bardzo szeroki, ale w ogólnym odbiorze sama płyta wydaje mi się całkiem taneczna i bardzo przebojowa. Chyba najbardziej z dotychczasowych.

"To co masz ty!" jest drugim singlem zwiastującym nadchodzący krążek. W najnowszym klipie Dawida w główną rolę zakochanego stalkera wcielił się Piotr Trojan.

Jestem pod wielkim wrażeniem talentu Piotrka - opowiada reżyser teledysku, Filip Załuska. Pięknie oddał nadwrażliwość głównej postaci, bez grama fałszu. Zależało mi, aby klip był bardzo emocjonalny, posiłkował się naszą wrażliwością przy jego odbiorze, ale jednocześnie był trochę wyzwaniem dla widza i zawieszał w powietrzu pytanie, o to co jest realne, a co nie.

To nie pierwsze spotkanie Trojana z Podsiadło. Znajomość artystów rozpoczęła się na planie filmu "Johnny", który króluje obecnie w polskim boxoffice – zgromadziwszy dotychczas przed wielkim ekranem ponad 300 tysięcy widzów! Piotr zagrał pierwszoplanową rolę, a Dawid po raz drugi został koproducentem pełnometrażowego filmu. Reżyserem "Johnny’ego" oraz twórcą nieujawnionej jeszcze okładki albumu "Lata Dwudzieste" jest Daniel Jaroszek.