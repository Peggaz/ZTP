Dawid Podsiadło urodził się 23 maja 1993 roku w Dąbrowie Górniczej. Dziś jest jedną z najważniejszych postaci na polskiej scenie muzycznej. W 2013 roku ukazał się jego debiutancki album "Comfort and Happiness". Wydawnictwo uzyskało status diamentowej płyty i trafiło do czołówki najlepiej sprzedających się płyt w Polsce. Drugi, wydany jesienią 2015 roku album, pod przewrotnym tytułem "Annoyance and Disappointment" pokrył się potrójną platyną i ponad rok po premierze nadal nie schodził z list bestsellerów.

Utwory promujące oba wydawnictwa cieszyły się popularnością na listach przebojów. "W dobrą stronę" uzyskał status diamentowego singla, natomiast "Pastempomat" pokrył się platyną. Ponadto Dawid Podsiadło jest autorem piosenki "4:30" promującą ścieżkę dźwiękową do filmu "Kamienie na szaniec" w reżyserii Roberta Glińskiego.

Dawid Podsiadło współtworzył orkiestrę Męskiego Grania. W 2014 roku ruszył w trasę koncertową razem z m.in. Katarzyną Nosowską, Moniką Brodką i Andrzejem Smolikiem. Wspólnie przygotowali autorski utwór "Elektryczny", który był oficjalnym singlem trasy. W 2016 roku, tym razem z O.S.T.R. i Tomkiem Organkiem, Dawid Podsiadło napisał utwór "Wataha".

Dawid Podsiadło ma na swoim koncie sześć statuetek Fryderyka – najbardziej prestiżowej nagrody polskiej branży fonograficznej. Ponadto otrzymał dwa Wiktory, Bursztynowego Słowika, oraz nominację do Paszportów "Polityki".