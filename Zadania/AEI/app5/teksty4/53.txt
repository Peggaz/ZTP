W kwietniu 2010 Harry Styles, za namową matki, wziął udział w przesłuchaniach do siódmej brytyjskiej wersji programu The X Factor[13]. W pierwszym etapie zaśpiewał piosenkę „Hey, Soul Sister” zespołu Train. Niezadowolony z wyboru oraz wykonania tej piosenki, juror Simon Cowell zasugerował, by Styles zaśpiewał acapella coś innego, a ten wybrał „Isn’t She Lovely” z repertuaru Stevie’go Wondera. Dzięki tej zmianie Styles przeszedł do kolejnej rundy, tzw. bootcampu, z którego został wyeliminowany. Po ogłoszeniu wyników wraz z czterema innymi solowymi uczestnikami (Niallem Horanem, Liamem Payne’em, Louisem Tomlinsonem i Zaynem Malikiem) otrzymali propozycję utworzenia boysbandu. Przez wiele lat utrzymywano, iż to Cowell jest odpowiedzialny za skład zespołu, jednak w 2022 opublikowano nagranie, z którego wynika, że znaczące decyzje w tej sprawie podejmowała Nicole Scherzinger[14]. Zespół otrzymał nazwę zaproponowaną przez Stylesa – One Direction[15]. Boys band zadebiutował w programie wykonaniem piosenki Torn podczas ostatniej rundy przed odcinkami na żywo. Decyzją Cowella przeszli do głównej rywalizacji i rozpoczynając od wykonania utworu Viva la Vida zespołu Coldplay szybko zdobyli grono fanów docierając do finału programu. W finałowym głosowaniu widzów zajęli trzecie miejsce[16], ale ich popularność pozwoliła im na podpisanie kontraktu wartego 1 mln funtów z wytwórnią Syco Music i rozpoczęciem pracy nad pierwszym albumem pod okiem Cowella[17].