Sporty wodne ekstremalne
Sporty wodne ze swej natury odbywają się w obliczu żywiołu. Mogą też być bardzo niebezpieczne, jeśli uprawiająca je osoba jest niedoświadczona, niezbyt sprawna fizycznie lub lekkomyślna. Dlatego wiele z nich zalicza się do sportów ekstremalnych. Są to między innymi flyboard (sport uprawiany przy użyciu specjalnego urządzenia generującego strumień wody pod ciśnieniem, które pozwala unosić się ponad powierzchnią), nurkowanie (w tym także nurkowanie jaskiniowe), wakeboarding. Niekiedy do tej grupy zalicza się także kitesurfing, windsurfing. Z pewnością ekstremalny charakter ma także kajakarstwo górskie i rafting.

Ekstremalne dyscypliny sportu przyciągają wielu chętnych. Przede wszystkim dostarczają wielu silnych emocji, wiążą się z poczuciem mocy i ogromnych możliwości. Warto jednak zawsze pamiętać o towarzyszącym im niebezpieczeństwie. Decydując się na naukę jednego z ekstremalnych sportów wodnych, trzeba koniecznie skorzystać z usług certyfikowanego instruktora, który potrafi zadbać o bezpieczeństwo nowego adepta i odpowiednio go przygotować. Także "starzy wyjadacze" nie powinni tracić czujności w kontakcie z wodą.

 

Sporty wodne: sprzęt
Sporty wodne w niemal każdym przypadku wymagają użycia specjalistycznego sprzętu. Nawet pływanie w bardziej zaawansowanym wydaniu wymaga wyposażenia się w sprzęt. Różnorodność przedmiotów używanych w sportach wodnych jest tak wielka, jak różnorodność samych dyscyplin. Niektóre z nich wymagają użycia jednostek pływających (deski i latawce, łodzie, kajaki, pontony). W wielu przydają się buty do sportów wodnych, a także pianki, bez których trudno wyobrazić sobie surfowanie. Sportowcy używają kombinezonów, kasków, kamizelek asekuracyjnych, okularów, rękawiczek. niektóre z tych sprzętów sprzyjają jakości wykonania, ale większość jest niezbędna ze względów bezpieczeństwa.

Konieczność zakupu lub wypożyczenia sprzętu sprawia, że sporty wodne nie są tanie. Specjaliści radzą więc, by nie zaczynać swojej przygody ze sportami wodnymi od obkupienia się w drogi sprzęt, niezależnie od poziomu entuzjazmu. Warto na początek skorzystać z usług dobrze wyposażonej wypożyczalni, a następnie sprawdzić, czy entuzjazm utrzyma się po pierwszych treningach. Jeśli tak - droga do kompletowania sprzętu jest otwarta!