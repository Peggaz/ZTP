Daria Barbara Kaczmarek z domu Zawiałow (ur. 18 sierpnia 1992 w Koszalinie[3]) – polska piosenkarka, autorka tekstów i kompozytorka, a także dziennikarka muzyczna Radia 357 w latach 2021–2022[4].

Życiorys
W 2000 wystąpiła w programie TVP1 Od przedszkola do Opola[3], gdzie zaśpiewała piosenkę „Rzeka” z repertuaru Wolnej Grupy Bukowina. Brała udział w wielu konkursach i festiwalach dziecięcych i młodzieżowych. Jako nastolatka uczęszczała na zajęcia muzyczne w Mini Studiu Poezji i Piosenki w koszalińskim Centrum Kultury[5]. Po ukończeniu gimnazjum wyjechała do Warszawy, aby tam od września 2008 podjąć naukę w liceum o profilu muzycznym[6]. Na swoje utrzymanie zarabiała śpiewając w zespole na weselach.

Ukończyła naukę w LXXV Liceum Ogólnokształcącym im. Jana III Sobieskiego w Warszawie[7]. W 2007 zdobyła nagrodę Tukan Junior za pierwsze miejsce w konkursie Dziecięcego Konkursu Aktorskiej Interpretacji Piosenki w ramach 28. Przeglądu Piosenki Aktorskiej (PPA) we Wrocławiu[8]. W 2009 zwyciężyła w programie Szansa na sukces, dzięki czemu wzięła udział w koncercie „Debiuty” na Festiwalu w Opolu[6], gdzie wykonała piosenkę „Era retuszera” Katarzyny Nosowskiej[9]. Po udziale w programie dowiedziała się o przesłuchaniach do chórków Maryli Rodowicz; ostatecznie wygrała castingi, a w chórkach artystki śpiewała przez kolejne dwa lata[5].

W 2011 wzięła udział w czwartym sezonie programu TVN Mam talent!. Dotarła do półfinału[10]. W 2012, pod pseudonimem D.A.R.I.A., opublikowała utwory „Half Way to Heaven” i „Dwa światy”, które zapowiadały jej niewydany album Half Way to Heaven[11][12]. W 2013 i 2014 wzięła udział w trzeciej i czwartej edycji programu X Factor, w tej ostatniej dotarła do finałowej dwunastki[13]. W październiku 2014 wygrała konkurs Pejzaż bez Ciebie[14], dwa lata później (wiosną 2016) zwyciężyła w konkursie Byłaś serca biciem[15]. W tym samym roku wygrała Przegląd Piosenki i Ballady Filmowej w Toruniu[16].