Zaczął się gorący okres w życiu artystycznym Dawida Podsiadło. Muzyk zapowiedział płytę oraz trasę koncertową, ale na sam początek wypuścił nowy singiel, w którym dobitnie obnaża, jak wygląda podejście do życia wielu Polaków.
Utwór "POST" jest swoistą walką z wszechobecną hipokryzją.

"A ja tu poszczę, bo piątek. Więc rybę mam na obiad. I zemszczę się, pomszczę. Niesprawiedliwe, to idiota. Więc ja tu poszczę, bo piątek" - śpiewa w refrenie.

Dawid Podsiadło podkreśla, że nic go tak nie irytuje, jak dwulicowe zachowanie i bezpodstawne krytykowanie innych. Artysta, po premierze singla, zabrał głos na Facebooku i wyjaśnił, jakie myśli towarzyszyły mu podczas tworzenia tej piosenki.

"Często wydaje się nam, że nasz punkt widzenia to jedyny słuszny punkt. Tworząc POST, chciałem przypomnieć starą jak świat maksymę, że jeśli chcemy zmieniać świat na lepsze, to warto najpierw popracować nad sobą" - podkreślił, dodając, że on sam każdego dnia walczy z hipokryzją, którą dostrzega w sobie.

Dawid Podsiadło od lat jest w czołówce najpopularniejszych i jednocześnie najbardziej docenianych polskich artystów. Muzyk został 18 razy nominowany do nagród Fryderyków, a bilety na jego koncerty rozchodzą się z zawrotną prędkością.

Jesienią ukaże się nowa płyta artysty oraz trasa koncertowa w największych polskich miastach. Dawid Podsiadło zagra w Szczecinie, Gdańsku, Wrocławiu, Krakowie, Katowicach, Łodzi, Poznaniu i w Warszawie.

