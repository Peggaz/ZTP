Dawid Podsiadło pokazał teledysk do utworu "mori". Jerzy Skolimowski zagrał w nim główną rolę!

"Czysty przekaz. Niesamowity utwór", "Wzruszyłam się ogromnie... Sama piosenka działała na mnie od początku bardzo mocno, ale teraz... Dziękuję, Dawid" - czytamy w komentarzach do najnowszego teledysku Dawida Podsiadły. Wokalista opublikował w sieci klip do utworu "mori" z wydanej jesienią ubiegłego roku płyty "Lata dwudzieste" i wyznał: "Tego teledysku miało nie być".
Dawid Podsiadło prezentuje teledysk do utworu "mori"
7 lutego w południe Dawid Podsiadło opublikował teledysk do utworu "mori". Piosenka, która pojawiła się na najnowszej płycie wokalisty "Lata dwudzieste", trafiła do serc wielu fanów. Do osobistego tekstu artysta razem z Jakubem Galińskim skomponował poruszającą muzykę. Teraz w sieci jest również dostępny niezwykły klip, który zrealizowano w opustoszałej Warszawie. Reżyserią zajął się Tadeusz Śliwa, a w roli głównej możemy zobaczyć Jerzego Skolimowskiego, który w tym roku ma szansę zdobyć Oscara.

Dawid Podsiadło opowiedział o tym, jak powstał obraz do "mori".

Tego teledysku miało nie być.

Kiedy powstało mori, byłem przekonany, że tak intymna piosenka, tak bardzo skupiona na treści nie może być dopełniona obrazem w sposób, który nie będzie jej czegoś odbierał.

I wtedy, Tadek Śliwa przyszedł do nas z pomysłem zrobienia klipu w oparciu o ujęcia sprzed kilku lat, zrealizowane w pierwszych dniach lockdownu.
Tak powstała przestrzeń, której w moim odczuciu ten utwór potrzebował.

Chwilę później okazało się, że Mistrz Jerzy Skolimowski przyjął nasze zaproszenie i zgodził się zagrać jedyną i główną rolę.

Jak będzie wyglądał nasz koniec?
Albo jak będzie wyglądało nasze życie w świecie, z którego zniknie ktoś kto nadawał mu sens?

Dziękuję wszystkim, którzy pomogli w powstaniu tego obrazu.