Jak pewnie większości z was, mi również nie udało się dodzwonić do Dawida przy okazji akcji promocyjnej "Małomiasteczkowego" w ostatnich dniach września. Udało mi się jednak spotkać z nim w Warszawie i pogadać jak słoik z wekiem. – Ja tam się nie przejmuję, że jestem wieśniakiem – uważa Dawid Podsiadło.

Chyba dość sporo ludzi próbowało się do ciebie dodzwonić.
Mnóstwo. Jeśli chodzi o konkretne liczby, to z tego, co słyszałem, telefonów w najgorętszym momencie było 450. Być może nie wydaje się to jakąś ogromną liczbą, ale w momentach, kiedy kierowano te połączenia do mnie, koniec rozmowy stawał się początkiem drugiej i tak w kółko. Chwilami ciężko było to ogarnąć.

Super wyszła ta cała akcja z telefonami, zaszyfrowanymi wiadomościami i Instagramem. Mega się cieszę i pękam z dumy, że moja ekipa jest taka kreatywna. Warto robić rzeczy, których w Polsce jeszcze nie było albo zdarzają się rzadko.
Jak reagowali fani, kiedy w słuchawce słyszeli żywego ciebie, a nie automat?
No tu pojawił się dość powtarzalny schemat (śmiech). Brzmiało to mniej więcej w ten sposób: "Halo? Naprawdę? Ale serio to Ty?". Generalnie większość tych osób zdążyła wcześniej zobaczyć tajny profil na Instagramie, o który chodziło w całej akcji.
Z niektórymi z nich prowadziłem jakieś krótkie rozmowy, głównie o tym, co sądzą o profilu i czy pojawią się na którymś z koncertów. Kilkoro ananasów miało jeszcze jakieś dodatkowe, niezwiązane z muzyką pytania.


Najnowszy album przygotowaliście we dwóch, wspólnie z Bartkiem Dziedzicem. Poprzednia płyta była efektem pracy całego zespołu, za to twój debiut to również efekt wysiłków twórczego tandemu. Kiedy ci się lepiej pracuje? Łatwiej osiągnąć zamierzony cel w mniejszym czy większym gronie artystów?
Już na bardzo wczesnym etapie przygotowania czułem, że chcę wrócić do pracy w duecie. Wydaje mi się, że to bardziej intymny tryb i ciężar rozkłada się równomiernie.
W przypadku pracy nad drugą płyta, producent mojego pierwszego albumu - Bogdan Kondracki, zaprosił do pomocy Daniela Walczaka, czyli ówczesnego kierownika muzycznego zespołu. Pojawiło się więcej źródeł kompozycyjnych - były utwory, które robiłem sam, inne tworzyliśmy wspólnie z Danielem, kolejne z Bogdanem, a resztę w pełnym składzie na próbach.