Dawid Podsiadło uruchamia swój podcast! Będzie hit? Pierwszy odcinek już dostępny.

Są fale.

Piosenkarz Dawid Podsiadło wraz z twórcą internetowym Radosławem Kotarskim udostępnili w czwartek w serwisie Spotify pierwszy odcinek swojego wspólnego podcastu. Wygląda na to, że będzie to dłuższa współpraca.

Pierwszy odcinek podcastu „Podsiadło Kotarski Podcast” ukazał się dość niespodziewanie w czwartek, 10 lutego (Tłusty Czwartek). Premierowy epizod nosi tytuł „Wyłącz ten telefon, bo ci go wyłączę na amen” i trwa nieco ponad 1 godzinę. Prowadzący rozmawiają w nim m.in. na temat technologii w ich życiach – z jakich aplikacji i w jaki sposób z nich korzystają.

Co ciekawe, Radosław Kotarski zdradził swoje plany co do prowadzenia podcastu jeszcze w grudniu w wywiadzie z Karolem Paciorkiem na kanale „Imponderabilia”. Nie zdradził jednak wówczas, że drugim prowadzącym będzie Dawid Podsiadło.

– Mój „masterplan” zakłada to, żeby to była rzecz, która przejmie całość mojej aktywności w Sieci – powiedział podczas wywiadu Kotarski.

Dawida Podsiadło chyba nie trzeba nikomu przedstawiać. Muzyk rozpoczynał swoją karierę w programie „X Factor”, a obecnie jest jednym z najpopularniejszych piosenkarzy w Polsce. W 2019 roku jego koncert zorganizowany wraz z raperem Taco Hemingwayem na Stadionie Narodowym w Warszawie wyprzedał się w 3 godziny. Artysta znany jest także m.in. z udziału w projekcie „Męskie Granie”.

Z kolei Radosław Kotarski to twórca popularno-naukowego programu „Polimaty” na YouTube. Jest współzałożycielem sieci partnerskiej LifeTube i właścicielem wydawnictwa Altenberg, które wydaje książki Kotarskiego i innych twórców internetowych, m.in. Arleny Witt (kanał „Po cudzemu”), Pauliny Mikuły („Mówiąc inaczej”) czy Michała Kędziory (blog „Mr. Vintage).