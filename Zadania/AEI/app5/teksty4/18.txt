Specjalnie dla fanów. Wiele osób nie kupi już biletów na jego koncerty
Dawid Podsiadło jest w stanie wyprzedać największe polskie stadiony w ciągu zaledwie kilku godzin. Śmiało można więc założyć, że liczba fanów popularnego piosenkarza w naszym kraju liczona jest w setkach tysięcy. Dla nich Podsiadło przygotował niespodziankę na koniec roku.
Na 2023 rok Dawid Podsiadło ma zaplanowanych na razie blisko 30 koncertów. Wszystkie są wyprzedane, przy wszystkich widnieje napis "sold out". We Wrocławiu w marcu, dzień po dniu, trzykrotnie wystąpi w Narodowym Forum Muzyki, w czerwcu trzykrotnie w Operze Leśnej, a na koniec trasy ma na rozkładzie PGE Narodowy. Największe zagraniczne gwiazdy muzyki mogłyby mieć problem z wyprzedaniem tych wszystkich koncertów.

Warto przy tym pamiętać, że Podsiadło w tym roku ma już za sobą kilka występów przed ogromną publicznością. Relację z czerwcowego koncertu w Gdańsku można było przeczytać w Wirtualnej Polsce.
Niespodziankę dla fanów na koniec roku Dawid Podsiadło opublikował na Instagramie. Jest nim premierowy utwór "dobranocpapa", który miał trafić na wydaną w tym roku płytę "Lata dwudzieste". Jednak, jak twierdzi muzyk, nie znalazł on wówczas swojej ostatecznej wersji. Do dziś.

Piosenkę poprzedza nastrojowy, świąteczno-noworoczny komentarz Dawida Podsiadły. W instagramowym wpisie możemy przeczytać: "To jeden z moich ulubionych kawałków. Cieszę się, że w końcu go usłyszycie. To nie jest piosenka, którą będziemy walczyć o listy przebojów, czy milionowe wyświetlenia, ale możecie pomyśleć o niej jak o.., życzeniach noworocznych".