„Jeszcze kilka przyjemnych płyt, wyjadę w końcu stąd” – śpiewa w jednej ze swoich piosenek Dawid. Już wiemy, że zanim to drugie, wciąż trwa to pierwsze. Cztery długie lata po albumie „Małomiasteczkowy” Podsiadło zapowiedział wreszcie kolejny studyjny krążek. „Jesienią. Cała płyta” – ogłosił, po czym podzielił się z nami nowym singlem. On też tutaj jest. Jak wszystkie single, to wszystkie. W przypadku kolejnych, postaramy się aktualizować ten ranking na bieżąco. „Zostańcie stjunowani (stay tuned)”, cytując klasyka.

13. „Powiedz mi, że nie chcesz” („Comfort & Happiness”)
Pierwszy wymieniony tu utwór nie jest ani pierwszym singlem w karierze Dawida, ani nawet nie pochodzi z jego pierwszej płyty. Chwilę po debiucie „Comfort & Happiness”, na rynku pojawiło się specjalne wydanie tego krążka, zawierające niepublikowane wcześniej utwory i film, dokumentujący pierwszą trasę koncertową artysty. Całość promował klimatyczny, można by napisać bardzo poprawny, numer „Powiedz mi, że nie chcesz”, w którym Dawid śpiewa: „Chciałby móc patrzeć tak jak wy / Nie widzieć tego, co we mnie tkwi”. Cóż, bawiąc się słowem aż chce się napisać, że po latach jednak cieszy, że wszyscy ten wielki talent ujrzeliśmy.

12. „No” („Comfort & Happiness”)
Na początku swojej kariery Dawid śpiewał więcej po angielsku niż po polsku. Przy okazji premiery debiutanckiego krążka „Comfort & Happiness” żartował, że czemu nie, przecież jego „babcia nie ma żadnego problemu z tym, że śpiewam po angielsku”. Jednocześnie tłumaczył, że „śpiewając po angielsku czuję, że jestem bardziej autentyczny i przekazuje więcej prawdy. (…) Dla mnie język, w którym jest utwór, to rzecz najmniej istotna”. Po latach to się zmieni, Dawid w wywiadzie dla Red Bulla przyzna, że sprawia mu coraz większą frajdę pisanie i śpiewanie po polsku, czego efektem będzie krążek „Małomiasteczkowy”, ale zanim to nastąpi… ruszamy ochoczo nóżką do „No”. Z perspektywy czasu to i tak dość spokojna zapowiedź tego, jakich później doczekamy fal.