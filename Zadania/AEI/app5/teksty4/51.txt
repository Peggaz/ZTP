Kora, właśc. Olga[a] Sipowicz[2] z domu Ostrowska, primo voto Jackowska (ur. 8 czerwca 1951 w Krakowie[1], zm. 28 lipca 2018 w Bliżowie[3]) – polska piosenkarka rockowa i autorka tekstów. Powszechnie uważana za jedną z najbardziej charyzmatycznych i wybitnych postaci w historii polskiego rocka[4] oraz za ikonę polskiego rocka[5].

W latach 1976–2008 wokalistka zespołu Maanam[6], z którym wydała 11 albumów studyjnych: Maanam (1981), O! (1982), Nocny patrol (1983), Mental Cut (1984), Sie ściemnia (1989), Derwisz i anioł (1991), Róża (1994), Łóżko (1996), Klucz (1998), Hotel Nirwana (2001) i Znaki szczególne (2004) oraz wylansowała przeboje, m.in. „Boskie Buenos”, „Cykady na Cykladach”, „Nie poganiaj mnie, bo tracę oddech”, „Szare miraże”, „O! nie rób tyle hałasu”, „Raz dwa raz dwa”, „Krakowski spleen”, „Kocham cię, kochanie moje”, „To tylko tango”, „Róża”, „Lucciola”, „Kraków – Ocean wolnego czasu”; Kora była autorką większości tekstów do piosenek Maanamu. Od 1982 również artystka solowa.

W połowie lat 60. udzielała się w amatorskim zespole Bazyliszki[35]. W 1969 poznała Marka Jackowskiego[7][36][37]. Sporadycznie występowała na koncertach jego zespołu Osjan, akompaniując na flecie[38]. Również w 1969 wystąpiła z piosenką Boba Dylana „Blowin’ in the Wind” na Festiwalu Artystycznym Młodzieży Akademickiej w Międzyzdrojach[39]. Jako wokalistka zadebiutowała od śpiewania wokaliz w zespole M-a-M, utworzonym w 1975 przez Jackowskiego i Milo Kurtisa oraz grającym muzykę alternatywną inspirowaną Bliskim Wschodem[40]. Po raz pierwszy wystąpiła z zespołem w lutym 1976 w poznańskim Klubie Medyka „Aspirynka” prowadzonym przez Zrzeszenie Studentów Polskich[41]. Jesienią 1978 zagrała z zespołem koncert w galerii Teatru Studio w Warszawie, następnie koncertowała z M-a-M-em głównie po klubach (m.in. Laboratorium czy KTO)[42]. Dzięki współpracy z Maciejem Zembatym nagrała także wokalizy z muzyką Michała Lorenca do dwóch odcinków serialu telewizyjnego Przyjaciele (1979)