Altcoiny, czyli kryptowaluty alternatywne
Dość powszechne jest przekonanie, że od pojawienia się samego bitcoina istotniejsze było powstanie koncepcji technologii blockchain. Zakres jej potencjalnych zastosowań jest szeroki; wykorzystuje się ją nie tylko do tworzenia nowych kryptowalut, ale również do eksperymentowania z wieloma innymi rozwiązaniami, które opierają się na kryptografii czy rozproszonej bazie danych (do tego wątku jeszcze wrócimy).

Kryptowaluty, które powstały po bitcoinie, nazywane są altcoinami (od angielskich słów: alternative i coin). Do najstarszych i najważniejszych z nich zaliczamy ethereum, litecoina, ripple czy monero, ale miej na uwadze, że obecnie istnieje już kilka tysięcy wirtualnych walut i tokenów. Część oferuje użyteczne, wręcz rewolucyjne rozwiązania, ale nie brakuje też bezwartościowych projektów, a nawet scamów, czyli zwykłych oszustw. Co ciekawe, mimo ogromnego, dynamicznego rozwoju rynku wciąż ok. 40-60% jego łącznej kapitalizacji przypada na bitcoina.

Warto dodać, że starsze altcoiny często bazowały na rozwiązaniach przyjętych w bitcoinie, przy czym miały być od niego szybsze, wydajniejsze i bardziej użyteczne. Takich „bitcoinów 2.0” powstały dziesiątki, jednak żaden nie zrewolucjonizował rynku. Większe nadzieje pokładane są w nowszych kryptowalutach, zwłaszcza tych, które mają własne blockchainy do tworzenia zdecentralizowanych aplikacji (np. ethereum, cardano czy polkadot). Doceniane są też projekty, które prowadzą do rozwiązania problemu łączności tzw. smart kontraktów z zewnętrznymi źródłami danych (np. chainlink), a także platformy obsługujące wiele blockchainów jednocześnie (np. polkadot).