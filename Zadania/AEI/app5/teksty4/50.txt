Za 2 tygodnie ukaże się czwarty album studyjny Dawida Podsiadło zatytułowany "Lata Dwudzieste". 
Następca „Małomiasteczkowego” to zbiór kilku lat przeżyć i przemyśleń artysty, który już przyzwyczaił nas do mocnych tekstów, czego najlepszym przykładem jest opublikowany już utwór „POST”. Problemy mikroświata, osobiste rozterki, ale i spojrzenie na to, co dzieje się na świecie. O tym będzie album „Lata Dwudzieste”.


„To co masz Ty!” jest drugim singlem zwiastującym nadchodzący krążek. W najnowszym klipie Dawida w główną rolę zakochanego stalkera wcielił się Piotr Trojan. „Jestem pod wielkim wrażeniem talentu Piotrka - opowiada reżyser teledysku, Filip Załuska - pięknie oddał nadwrażliwość głównej postaci, bez grama fałszu. Zależało mi, aby klip był bardzo emocjonalny, posiłkował się naszą wrażliwością przy jego odbiorze, ale jednocześnie był trochę wyzwaniem dla widza i zawieszał w powietrzu pytanie, o to co jest realne, a co nie.”


To nie pierwsze spotkanie Trojana z Podsiadło. Znajomość artystów rozpoczęła się na planie filmu „Johnny”, który króluje obecnie w polskim boxoffice – zgromadziwszy dotychczas przed wielkim ekranem ponad 300 tysięcy widzów! Piotr zagrał pierwszoplanową rolę, a Dawid po raz drugi został koproducentem pełnometrażowego filmu. Reżyserem „Johnny’ego” oraz twórcą nieujawnionej jeszcze okładki albumu „Lata Dwudzieste” jest Daniel Jaroszek.


Obecnie Dawid wraz z zespołem przygotowuje się do trasy koncertowej – PostProdukcja Tour, która rusza już 30 października i obejmuje dziewięć koncertów, na których zostanie zaprezentowany nowy materiał. „Lata Dwudzieste”, trasa koncertowa oraz współprodukcja filmu to nie jedyne projekty, w których uczestniczył ostatnio artysta.


We wrześniu ukazał się anglojęzyczny utwór Dawida – „Let You Down”, wyprodukowany przez Akirę Yamaokę (Silent Hill). Piosenka zamykała każdy z odcinków epickiego serialu anime „Cyberpunk: Edgerunners”. Historia o dzieciaku ulicy, który próbuje przetrwać w niepokojącym, mającym obsesję na punkcie technologii i modyfikacji ciała, mieście stała się ogromnym hitem na całym świecie.


Sukces serialu Netfliksa i CD Projektu oraz towarzyszącej mu ścieżki dźwiękowej, przyczynił się także do kolejnego imponującego osiągnięcia w karierze dwudziestoparolatka. Dawid jest obecnie najczęściej słuchanym polskim artystą na Spotify (ponad 2,4 miliona słuchaczy miesięcznie), choć jego ostatni, pełnoprawny album został wydany w 2018 roku.