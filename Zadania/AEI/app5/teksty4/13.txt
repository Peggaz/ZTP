Jego piosenki nuci cała Polska, albumy pokrywają się diamentem, a bilety na koncerty rozchodzą się w jeden dzień. Jest jednym z tych artystów, którzy cieszą się niesamowitym szacunkiem w branży. Dawid Podsiadło, złote dziecko polskiej piosenki, świętuje dziś 29. urodziny! Jak wyglądała jego droga na szczyt?

Pochodzi z Dąbrowy Górniczej, w której zdobywał pierwsze muzyczne szlify. W szkole muzycznej nauczył się m.in. gry na puzonie. Zaczął występować amatorsko już w wieku 10 lat. Popularność przyniósł mu program X Factor, którego drugą edycję wygrał. Mało kto jednak pamięta, że pojawił się już w pierwszej edycji widowiska! Odpadł jednak w drugim etapie, ponieważ zapomniał tekstu piosenki, którą wykonywał.

Wydanie pierwszego albumu, Comfort and happiness, poprzedzone było licznymi kontrowersjami. Muzyk miał m.in. zerwać kontrakt z wytwórnią. Krążek ukazał się jednak na rynku w 2013 roku i z miejsca podbił listy sprzedaży. Do tej pory pokrył się diamentem, podobnie jak druga płyta, Annoyance and disappointment, wydana w 2015 roku.

Dawid Podsiadło: zawieszenie kariery, wielki powrót i sukces hitu Małomiasteczkowy. Życie prywatne
Ku zaskoczeniu wszystkich, w grudniu 2016 roku Dawid Podsiadło ogłosił, że zawiesza na jakiś czas karierę i nie będzie koncertował. Przerwa trwała 18 miesięcy. Powód? Jak mówił, „musiał na wszystko popatrzeć z perspektywy, złapać oddech i poczekać, aż przyjdzie ochota na coś nowego”.