Cztery lata po wydaniu płyty „Małomiasteczkowy”, Dawid Podsiadło zaprezentował nowy utwór zatytułowany „POST”. Jest on zapowiedzią nowej płyty, która ma się ukazać jesienią.
Autorem tekstu do piosenki „POST” jest Podsiadło, a przy warstwie muzycznej wspomagał go Kuba Galiński będący jednocześnie producentem utworu. O swoim nowym singlu Dawid Podsiadło powiedział:

Nie jestem nawet strażnikiem Teksasu więc tym bardziej średni ze mnie strażnik moralności. Natomiast wiem, że przez całe życie jedna cecha mnie nadzwyczajnie wkurza zarówno u mnie jak i u innych. To hipokryzja. Z tą, którą mam w sobie, walczę na co dzień. I, jak to zwykle w walce bywa, raz wygrywam, raz przegrywam. Natomiast o tej, do której nie dosięgam – piszę piosenki. Często wydaje się nam, że nasz punkt widzenia to jedyny słuszny punkt. Tworząc „POST” chciałem przypomnieć starą jak świat maksymę, że jeśli chcemy zmieniać świat na lepsze, to warto najpierw popracować nad sobą.

Premierę singla „POST” poprzedziła zapowiedź nowej trasy koncertowej, w ramach której Dawid Podsiadło odwiedzi jesienią 8 polskich miast. W jej ramach artysta wystąpi w Szczecinie (30.10, Netto Arena), Gdańsku/Sopocie (5.11, Ergo Arena), Wrocławiu (7.11, Hala Stulecia), Krakowie (10.11, Tauron Arena), Katowicach (12.11, MCK), Łodzi (24.11, Atlas Arena), Poznaniu (30.11, MTP/pawilon 3A) i Warszawie (6-7.12, Torwar).

Już jutro – w sobotę 25 czerwca Dawid zagra swój największy koncert w karierze na Stadionie Śląskim w Chorzowie. Będzie to jednocześnie największy koncert polskiego artysty, a w wydarzeniu weźmie udział ponad 60 tysięcy fanów. W czerwcu Podsiadło zagrał na stadionach w Gdańsku i we Wrocławiu, gdzie łącznie ponad 90 tysięcy fanów śpiewało jego utwory.