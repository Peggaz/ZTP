W 2012 roku Podsiadło wygrał polską edycję telewizyjnego talent show "X Factor". Oprócz ogromnej rozpoznawalności i wysokiej nagrody pieniężnej zagwarantowało mu to kontrakt na wydanie płyty w dużej międzynarodowej firmie. Podsiadło wykorzystał tę szansę lepiej niż którykolwiek ze zwycięzców polskiej edycji programu.

W maju 2013 roku ukazała się płyta "Comfort and Happiness". Już w pierwszym tygodniu od premiery weszła na szczyt listy sprzedaży w Polsce. Jesienna reedycja zawierała trzy dodatkowe utwory. W ciągu kilku lat od premiery sprzedaż "Comfort and Happiness" przekroczyła 200 tysięcy egzemplarzy, co w Polsce jest wynikiem bardzo dobrym i dało artyście diamentową płytę (przyznawaną za sprzedaż 150 tysięcy egzemplarzy).

Producentem tego delikatnie i łagodnie brzmiącego albumu był Bogdan Kondracki, teksty napisał Podsiadło, ale tylko te po angielsku. Za przebojowe piosenki po polsku – "Trójkąty i kwadraty" oraz "Nieznajomy" – odpowiadała Karolina Kozak. Współpraca z obojgiem sprawiła, że podejrzewano, iż to Kondracki, Kozak oraz Podsiadło powołali do życia zespół Bokka.

Kilka miesięcy po premierze "Comfort and Happiness" Podsiadło został nominowany do Paszportu "Polityki". Wiosną kolejnego roku na gali nagród polskiego przemysłu muzycznego Fryderyki odebrał aż cztery statuetki: za album, debiut i piosenkę roku ("Trójkąty i kwadraty") oraz dla artysty roku.