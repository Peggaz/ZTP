Dawid Podsiadło – mori. Teledysk do piosenki z płyty Lata Dwudzieste
„mori” to utwór, który ma dla mnie tak duży ładunek emocjonalny i jest tak skupiony na przekazaniu bardzo trudnych i intymnych emocji, że nie wyobrażałem sobie żadnej ilustracji wideo która mogłaby iść z nim w parze. Nie planowaliśmy, że ten klip w ogóle powstanie, ale wtedy odezwał się do mnie zaprzyjaźniony reżyser Tadek Śliwa z pomysłem, który nazwaliśmy roboczo „antyteledyskiem”. Zupełna pustka, miasto w odsłonie, która zaskakuje i przywodzi nie tak odległe wspomnienia o czasie, kiedy siedzieliśmy zamknięci w domach. I samotny spacer, do którego każdy znajdzie swoją interpretację. Od razu poczułem że jednak musimy to zrobić – mówi artysta.

Ten poruszający i piękny utwór potrzebował przestrzeni, metafory, obrazu, który pozwoli mu oddychać, pozwoli go zrozumieć, przeżyć. Co się stanie, gdy odchodzisz? Co się stanie, jak odchodzi najbliższa Ci osoba? Czy świat przestaje istnieć? Czy chcesz iść? Czy warto zostać? Czy jest z kim? Czy, pomimo tłumu wokół, zostajesz tutaj zupełnie sam? Ciągle pojawia się więcej pytań niż odpowiedzi – skomentował z kolei reżyser Tadeusz Śliwa.

Scenariusz mori zakładał obecność tylko jednego aktora – zaproszenie do współpracy nad klipem przyjął Jerzy Skolimowski – wybitny polski reżyser, scenarzysta i aktor. Film IO w jego reżyserii otrzymał nominację do Oscara 2023.

Gdy usłyszałem „mori” i zobaczyłem zdjęcia pustej, apokaliptycznej Warszawy, nie wahałem się, by wziąć udział w tym projekcie. To moje własne klimaty – gramy do jednej bramki – ocenił Jerzy Skolimowski.

Teledysk do piosenki mori Dawida Podsiadły miał premierę 7 lutego 2023 roku.