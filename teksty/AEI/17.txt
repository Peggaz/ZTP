Prace teoretyczne poświęcone algorytmom ewolucyjnym koncentrują się na trzech
głównych zagadnieniach. Pierwszym jest analiza teoretyczna zbieżności i próba wyznaczenia wskaźnika zbieżności dla algorytmów genetycznych, strategii ewolucyjnych i
programowania genetycznego. Drugim tematem jest badanie stopnia trudności zadania dla algorytmów ewolucyjnych. Głównym zagadnieniem jest badanie, jakie zadania są trudne dla algorytmów, a jakie są łatwe. Jeśli mamy charakterystykę zadania,
która rozróżnia zadania łatwe i trudne, to możemy lepiej zrozumieć, kiedy i jak działają algorytmy ewolucyjne. Ma to olbrzymie znaczenie praktyczne towarzyszące
rozważaniom teoretycznym. Skupiając się na tym zagadnieniu, badano zwodniczość algorytmów. Prace te próbowały scharakteryzować zadania, które są trudne do
rozwiązania przez swoją zwodniczość. Trzeba podnieść problematyczność tego podejścia. Innym podejściem była analiza bloków budujących i teoria schematów, analiza oparta na funkcjach Walsha i krajobrazów dopasowania oraz korelacji odległości
dopasowania. Wszystkie te metody tworzą pewien postęp w lepszym wyjaśnianiu,
jak i kiedy algorytmy działają. Pomimo tych analiz, algorytmy genetyczne kryją
jeszcze wiele tajemnic [76, 100, 91].
Trzecim zagadnieniem jest złożoność obliczeniowa algorytmów ewolucyjnych. Jest
to jedna z najważniejszych dziedzin, gdzie równocześnie osiągnięto niewielki postęp.
Algorytmy stosowane są do optymalizacji kombinatorycznej i numerycznej w duchu
oryginalnej metody przeszukiwania i adaptacji. Zbadano wiele algorytmów i ich
złożoność dla wielu problemów. Jednak nadal jest niejasne, kiedy algorytmy mogą
być lepsze niż inne algorytmy aproksymacyjne lub heurystyczne przy kryterium najlepszej lub średniej złożoności czasowej. Brak jest konkretnych wyników dotyczących złożoności obliczeniowej algorytmów ewolucyjnych dla nietrywialnych zadań,
zwłaszcza dla zadań kombinatorycznych.