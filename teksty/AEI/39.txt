GitHub dla uczenia maszynowego. Amerykanie mocno podekscytowani pomysłem Polaków

Karol Kopańko
24.04.2022
KOMENTARZE (0)
Software development jest mniej więcej 10 lat przed machine learning – mówi Piotr Niedźwiedź, współtwórca Neptune.ai. Jego firma ma dać data scientistom taki poziom kontroli nad budową i dostarczaniem modeli, jaki mają programiści tworzący oprogramowanie.

27 INTERAKCJI
Jakie, największe wyzwanie towarzyszy dziś specjalistom uczenia maszynowego?

Wytworzenie realnej wartości dla biznesu

– mówi w rozmowie z Bizblog.pl Piotr Niedźwiedź.
Przedsiębiorca podkreśla, że coraz więcej zespołów otwiera modele machine learning na świat, udostępniając je użytkownikom. Pozwala to na wyjście poza fazę proof-of-concept, ale wymaga również większej kontroli.

Świat software development od lat jest w miejscu, w którym aplikacje są komercyjnie dostępne dla użytkowników. Dlatego narzędzia i procesy dostarczania oprogramowania szybko i bezpiecznie są dojrzałe

– dodaje Niedźwiedź.
Dojrzały jest np. rynek DevOps. Jego odpowiednik w świecie machine learning, MLOps, jest młody, choć dynamicznie rośnie. Coraz więcej firm wykorzystuje uczenie maszynowe, a standardy wykuwają się każdego dnia.
Uczenie maszynowe nie jest dziś również domeną samotnych wilków, które samodzielnie eksperymentowałyby z nowymi algorytmami. Pracują nad nimi całe zespoły, jak np. wewnątrz firmy wewnątrz deepsense.ai. To właśnie jej inżynierowie napisali prostą wersję narzędzia na własne potrzeby. Dopiero później przerodziła się ona w Neptune.ai.

Neptune.ai pomoże zapanować nad chaosem
Mówiąc w dużym uproszczeniu, jeśli stworzymy oprogramowanie i ono działa, zwykle ta konkretna wersja będzie po prostu działać. W przypadku machine learning, żeby zbudować działający model, najpierw potrzeba wielu iteracji uczenia go, w różnych konfiguracjach. To są czasem tysiące eksperymentów, konfiguracji, wersji kodu, wersji środowiska, wersji danych

– podkreśla Piotr Niedźwiedź.