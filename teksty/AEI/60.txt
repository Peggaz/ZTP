Atak zimy w Łódzkiem. Osobówką wyciągał pod górkę samochody ciężarowe. Na nietypową pomoc mogli liczyć kierowcy kilku samochodów ciężarowych, którzy w poniedziałek z powodu obfitych opadów śniegu utknęli na obwodnicy Opoczna.
Atak zimy, który w poniedziałek, 8 lutego, nawiedził nasz region, mocno dał się we znaki zwłaszcza kierowcom samochodów ciężarowych. Wielu z nich na wiele godzin utknęło na podjazdach, niektórzy w bardzo wolnym tempie próbowali wdrapać się pod wzniesienia, jednocześnie blokując ruch. Tak było m.in. na obwodnicy Opoczna, która została zasypana śniegiem, a drogowcy nie nadążali z jej uporządkowaniem.

Jak się okazało, do kilku kierowców tirów pomoc przyszła z dość nieoczekiwanej strony. Spontanicznie spróbował pomóc pan Paweł, mieszkaniec Opoczna, który do wyciągania ciężarówek pod górkę zaprzągł swojego niewielkiego hyundaia. Dość odważny pomysł okazał się skuteczny, trzy samochody ciężarowe udało się podprowadzić pod górkę. Wielu kierowców było pod wrażeniem tego odważnego wyczynu.