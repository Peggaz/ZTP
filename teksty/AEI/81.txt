Policja wyjaśnia okoliczności uderzenia klientki marketu w Lesznie (Wielkopolskie) przez inną osobę. Rzecznik wielkopolskiej policji powiedział, że funkcjonariusze znają personalia mężczyzny, który miał uderzyć kobietę za zwrócenie uwagi na brak maseczki. Na incydent zareagowało także biuro prasowe sieci handlowej.
Do zdarzenia doszło w sobotę 10 kwietnia. W ten weekend sprawę nagłośniły media, opublikowano także nagranie z momentu zdarzenia. Na nagraniu widać, jak w kolejce do kasy kobieta uderzona przez mężczyznę osuwa się na ziemię. Rzecznik prasowy wielkopolskiej policji Andrzej Borowiak powiedział, że tuż po zdarzeniu na miejsce przyjechali funkcjonariusze, którzy wylegitymowali mężczyznę i kobietę oraz świadków zajścia.

Skierowaliśmy do prokuratury wniosek o zgodę na wszczęcie sprawy z urzędu, to postepowanie zostało już wszczęte. Mieszkaniec Leszna, którego widać na nagraniu, został już wezwany, będziemy chcieli go przesłuchać – powiedział Borowiak.

Jak dodał, w ubiegłym tygodniu przesłuchana została widoczna na nagraniu kobieta. Powiedziała, że awantura zaczęła się od tego, że zwróciła uwagę stojącemu przed nią mężczyźnie, że nie ma założonej maseczki. Policja nie informuje na razie, jakie zarzuty może usłyszeć mężczyzna.
Wewnętrzne postępowanie wyjaśni, czy pracownicy prawidłowo reagowali na zdarzenie, do którego doszło w markecie w Lesznie – poinformował Kaufland.

Materiał pokazujący całe zajście został prawdopodobnie nagrany przez osoby nieupoważnione, które – wbrew obowiązującym procedurom i w sposób bezprawny – uzyskały dostęp do nagrania poprzez współpracownika zewnętrznej firmy świadczącej usługi ochrony na rzecz naszej sieci – poinformowała dyrektor komunikacji korporacyjnej Kaufland Polska Maja Szewczyk.

Dodała, że zarówno firma ochroniarska, jak i Kaufland, "wyciągną odpowiednie konsekwencje" wobec osób, których zachowanie naruszyło standardy obowiązujące w sklepach sieci. W związku z zaistniałym zdarzeniem przypomnieliśmy również menadżerom wszystkich naszych placówek o wiążących w tym względzie procedurach – zaznaczyła Szewczyk.

Jak wskazała, jeden z pracowników sieci po tym, jak klientka została uderzona, zaproponował poszkodowanej kobiecie pomoc i wezwał ochronę. Sprawą zajmuje się leszczyńska policja, której udzielamy wszystkich niezbędnych informacji – zaznaczyła Szewczyk. Zapewniła, że bezpieczeństwo klientów sieci jest priorytetem dla firmy. Podejmiemy zdecydowane działania, aby zapobiec podobnym zdarzeniom w przyszłości – podkreśliła.