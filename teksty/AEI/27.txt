Algorytmy genetyczne są dziedziną sztucznej inteligencji, w której przyjęto
jako paradygmat założenia zaczerpnięte z teorii ewolucji. Zauważono bowiem,
że ewolucja opiera się na zmienności populacji osobników, która to zmienność
zapewnia różnorodność zestawu cech osobników, co z kolei pozwala, mówiąc
w największym uogólnieniu, na przetrwanie oraz przekazywanie swoich cech
tym osobnikom, które są najlepiej przystosowane do otaczającego je środowiska.
Właśnie cecha adaptacji decyduje o tym, w jakim stopniu poszczególne osobniki
są zdolne do przeżycia w otaczającym je środowisku1. Kluczowym aspektem
konstrukcji i w dalszej kolejności działania algorytmów genetycznych jest sposób
kodowania danych, które są nośnikiem informacji genetycznych opisujących
danego osobnika. Kodowanie to natomiast implikuje strukturę danych, która opi‑
suje dany problem, a ściśle jedno rozwiązanie danego problemu. W algorytmach
genetycznych bowiem chodzi o wyłonienie spośród generowanych rozwiązań
tego, które najlepiej spośród wszystkich odpowiada na postawiony problem.
W przyrodzie podstawową strukturą odpowiadającą za kodowanie informacji
o danym osobniku jest kwas dezoksyrybonukleinowy (popularnie zwany DNA),
w którym najmniejszymi nośnikami informacji są cztery zasady, czyli: adenina,
guanina, cytozyna oraz tymina. Każda z sekwencji tych czterech zasad koduje
poszczególne geny lub ich grupy. Jednak na potrzeby algorytmów genetycznych
oczywiste jest, że nie ma obowiązku kodowania danych z wykorzystaniem nota‑
cji czwórkowej, ale najczęściej jest wykorzystywane kodowanie binarne (zero‑jedynkowe) lub liczbami całkowitymi. Algorytmy genetyczne są heurystycznymi
metodami stochastycznym, w związku z czym wyniki ich działania nie są do‑
kładnie powtarzalne. Należy więc uwzględnić statystycznie wystarczającą liczbę
eksperymentów w celu wyciągnięcia właściwych wniosków na temat skuteczności
wartości parametrów dla poszczególnych operatorów genetycznych.