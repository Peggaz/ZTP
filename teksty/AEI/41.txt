Rodzaje uczenia maszynowego
Podejścia do uczenia maszynowego dzieli się na trzy rozbudowane kategorie, w zależności od charakteru dostarczanych informacji lub oczekiwanej informacji zwrotnej dostępnej dla systemu uczącego się (M. Bishop, 2006):

Uczenie nadzorowane (ang. Supervised learning) - Komputerowi przedstawiane są przykładowe "wejścia" i ich pożądane "wyjścia", a celem jest stworzenie ogólnej reguły, która odwzorowuje te zależności. Proces taki wygląda następująco:
Przed podjęciem jakichkolwiek działań twórca musi zdecydować, jaki rodzaj danych ma być użyty jako zbiór treningowy. W przypadku analizy pisma odręcznego może to być na przykład pojedynczy znak pisma odręcznego, całe słowo lub zdanie.
Zgromadzenie zbioru wszystkich danych które posłużą jako wzór treningowy.
Określenie reprezentacji cech wejściowych dla wyuczonej funkcji. Obiekt wejściowy jest przekształcany w wektor cech, które później będą ewaluowane.
Określenie struktury uczonej funkcji i odpowiadającego jej algorytmu uczenia. Na przykład, twórca może zdecydować się na użycie tzw. maszyn wektorów wspierających lub drzew decyzyjnych.
Uruchomienie algorytmu na zebranym zbiorze treningowym (uczenie się).
Ocena dokładności wyuczonej funkcji. Wydajność wynikowej funkcji powinna być mierzona na oddzielnym zbiorze od zbioru treningowego, dlatego aby wykluczyć zapamiętanie modelu (wyuczenie na pamięć).
Uczenie nienadzorowane (ang. Unsupervised learning) - Algorytmowi uczącemu nie podaje się żadnych zdefiniowanych wskazówek (etykiet), pozostawiając go samemu sobie w celu znalezienia struktury w danych wejściowych. Uczenie nienadzorowane może być celem samym w sobie (odkrywanie ukrytych wzorców w danych) lub środkiem do celu (tzw. uczenie cech). Jedną z głównych metod używanych w uczeniu nienadzorowanym jest tzw. analiza skupień. To gałęź uczenia maszynowego grupująca dane, które nie zostały opatrzone etykietami lub sklasyfikowane. Zamiast reagować na informacje zwrotne, analiza skupień identyfikuje wspólne cechy w danych i reaguje na podstawie obecności lub braku takich cech w każdym nowym fragmencie danych. Takie podejście pomaga wykryć anomalie w zbiorach danych, które nie pasują do żadnej z grup.
Uczenie przez wzmocnienie (ang. Reinforcement learning) - Program komputerowy wchodzi w interakcję ze zdefiniowanym środowiskiem (np. grą komputerową lub symulatorem), w którym musi wykonać pewien cel (taki jak prowadzenie pojazdu lub gra przeciwko przeciwnikowi). Poruszając się w przestrzeni problemowej, program otrzymuje informacje zwrotne analogiczne do nagród, które stara się maksymalizować. Uczenie przez wzmocnienie różni się od uczenia nadzorowanego tym, że nie wymaga prezentowania etykietowanych par wejście/wyjście oraz wyraźnego korygowania nieoptymalnych działań. Zamiast tego kładzie nacisk na znalezienie równowagi pomiędzy eksploracją nowego środowiska, czy też bazy danych, a eksploatacją aktualnego stanu wiedzy ("poziomu wyuczenia").