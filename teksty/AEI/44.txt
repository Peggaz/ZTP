Jak maszyna się uczy?
Uczenie maszynowe odbywa się poprzez stworzone specjalnie w tym celu algorytmy pozwalające systemowi przyswajać i analizować nowe dane.
Można podzielić je na 3 główne kategorie:

Uczenie nadzorowane.
Jest najpopularniejszym algorytmem wykorzystywanym w ML. Polega ono na stałej kontroli człowieka w postaci dostarczania maszynie danych, zawierających od razu gotową odpowiedź na zadany problem. Przykładowo, mogą to być wiadomości e-mail razem z etykietą, czy zawierają one pożądaną wiadomość, czy też spam lub zdjęcia zawierające podpis, co przedstawiają. Po wprowadzeniu do systemu odpowiedniej ilości prawidłowo sklasyfikowanych danych, będzie on w stanie samodzielnie ocenić napływające do niego dane surowe - niezawierające żadnej etykiety o ich zawartości. Oczywiście ocena taka będzie możliwa jedynie, jeśli napływające dane będą z dokładnie tej samej kategorii, której system analizował wcześniej.
Uczenie nienadzorowane.
Proces uczenia nienadzorowanego przebiega w podobny sposób jak w przypadku nadzorowanego. W jego przypadku do systemu trafiają jednak jedynie dane bez etykiet dotyczących ich zawartości. System samodzielnie dzieli podane mu dane na kategorie, których etykiety określane są później przez człowieka. W większości przypadków użytkownik musi zdefiniować wcześniej liczbę kategorii, do których system będzie przydzielał dane.
Uczenie poprzez wzmacnianie.
Zachodzi w środowiskach nieznanych, czyli takich, w których dane zarówno wejściowe, jak i wyjściowe są nieokreślone. Jedyne dane, które otrzymuje maszyna, to sygnał wzmocnienia docierający do niej po ustaleniu przez nią wyniku. Sygnał ten może być zarówno pozytywny, jak i negatywny. Metoda ta jest zbliżona do metody prób i błędów - maszyna będzie zmieniała wynik dopóty, dopóki nie uzyska sygnału pozytywnego. Z uczenia poprzez wzmacnianie korzystają między innymi wyszukiwarki internetowe - jeśli użytkownik po wpisaniu hasła kliknie w proponowany przez nie link, system traktuje to jako sygnał pozytywny, w przeciwnym wypadku jako negatywny.