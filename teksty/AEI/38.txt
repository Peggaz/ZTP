Algorytmy ewolucyjne to nazwa ogólna, obejmująca takie metody szczegółowe, jak np.: algorytmy genetyczne, programowanie genetyczne, strategie ewolucyjne.
Ich cechą wspólną jest wykorzystanie schematu działania wzorowanego na teorii doboru naturalnego i ewolucji. Jest to więc kolejna - po sieciach neuronowych - technika inspirowana analogiami biologicznymi. Główne pole zastosowań algorytmów (metod) ewolucyjnych to problemy optymalizacji - jak wiemy, wiele problemów praktycznych można przedstawić w języku problemów optymalizacyjnych; większość z nich można w związku z tym próbować rozwiązywać ewolucyjnie.
Zasadę działania algorytmów ewolucyjnych można nieformalnie streścić następująco: zamiast szukać na oślep (lub konstruować z kawałków, jak w przypadku strategii zachłannej) właściwego rozwiązania problemu, postarajmy się je "wyhodować". Niech różne rozwiązania konkurują ze sobą, krzyżują się, rozmnażają, naśladując mechanizmy odpowiadające za coraz lepsze dostosowanie organizmów żywych do środowiska. Skoro ewolucja naturalna jest tak skuteczna w konstruowaniu złożonych, dobrze dostosowanych organizmów, to możemy liczyć na to, że ewolucja symulowana przyniesie nam dobre (zbliżone do optymalnych) rozwiązania problemu. Musimy tylko zadbać o to, by nasze symulowane "środowisko" promowało te osobniki (tzn. rozwiązania problemu), które lepiej spełniają nasze kryteria optymalizacyjne.
Zanim przejdziemy do konkretnych definicji i rozwiązań algorytmicznych, warto przypomnieć kilka podstawowych pojęć występujących w opisach zarówno naturalnej, jak i symulowanej ewolucji.
Osobnik - podstawowa jednostka podlegająca ewolucji. Zakładamy zwykle, że ów osobnik przebywa w pewnym środowisku, do którego może być lepiej lub gorzej przystosowany. “Celem” ewolucji jest stworzenie osobnika możliwie dobrze przystosowanego do danego środowiska. W przypadku algorytmów ewolucyjnych osobnikiem będzie przykładowe rozwiązanie zadania (punkt z przestrzeni stanów).
Populacja - zespół osobników zamieszkujących wspólne środowisko i konkurujących o jego zasoby.
Fenotyp - ujawniające się “na zewnątrz” cechy danego osobnika. W przypadku algorytmów ewolucyjnych są to te parametry (cechy) rozwiązania, które podlegają ocenie.
Genotyp - “plan konstrukcyjny”, kompletny i jednoznaczny opis osobnika zawarty w jego genach. W przypadku algorytmów ewolucyjnych cechy rozwiązania (punktu z przestrzeni stanów) kodowane są w określony sposób, np. za pomocą ciągów binarnych ustalonej długości (odpowiednikiem genotypu osobnika jest w tym przypadku ciąg bitów).
Chromosom - miejsce przechowywania genotypu osobnika.
Kodowanie rozwiązań - sposób zapisania dowolnego dopuszczalnego rozwiązania problemu w postaci genotypu osobnika (np. ciągu bitów). Kodowanie musi zapewniać jednoznaczność dekodowania - każdemu genotypowi (np. każdej kombinacji bitów) musi odpowiadać pewne rozwiązanie zadania, czyli punkt z przestrzeni stanów. Musimy też się postarać, by każde rozwiązanie dało się zapisać w postaci genotypu.
Funkcja przystosowania (fitness) - funkcja pozwalająca dla danego osobnika określić jego jakość (z punktu widzenia rozwiązywanego problemu). Zakładamy, że jej wartości są rzeczywiste nieujemne oraz że wyższa wartość funkcji oznacza zawsze, że dany osobnik jest lepszy. W przypadku ewolucji naturalnej odpowiednikiem takiej funkcji jest ogólna ocena przystosowania osobnika do danego środowiska. W praktyce funkcja ta jest zwykle niewielką modyfikacją funkcji celu rozwiązywanego problemu.
Ewolucja przebiega według następujących ogólnych zasad:
Genotyp danego osobnika ulega modyfikacjom podczas rozmnażania się. Zmiany te mogą wynikać albo z niewielkich, losowych mutacji, albo ze zmieszania (skrzyżowania) cech osobników rodzicielskich.
Zmiany w genotypie powodują zmiany fenotypu osobników potomnych, co wpływa na stopień ich przystosowania do środowiska (podlega ocenie za pomocą funkcji celu).
Zmiany w genotypie mają charakter przypadkowy. Zmiany korzystne dla osobnika zdarzają się równie często jak niekorzystne lub obojętne.
Osobniki są oceniane poprzez porównanie ich przystosowania do danego środowiska. Te, które są lepiej przystosowane, mają większą szansę rozmnożyć się.
Osobniki gorzej przystosowane przegrywają konkurencję o ograniczone zasoby środowiska i giną.
Zmianom (mutacja, krzyżowanie) podlega genotyp osobnika, podczas gdy selekcji poddawane są fenotypy.
Istotą ewolucji jest połączenie zjawiska losowych (nieukierunkowanych) zmian genotypu ze ściśle ukierunkowaną presją środowiska na fenotyp.
Wykorzystanie wybranego algorytmu ewolucyjnego do konkretnego problemu polega na:
Wyborze właściwego algorytmu (w zależności od zadania raz lepiej będzie się sprawdzał klasyczny algorytm genetyczny, innym razem strategie ewolucyjne itd).
Zaprojektowaniu sposobu kodowania rozwiązań i podaniu funkcji celu. Ten krok jest kluczowy dla skuteczności działania algorytmu - to samo zadanie można zwykle zakodować na kilka sposobów, nieraz znacznie różniących się końcową skutecznością.
Zastosowaniu wybranego algorytmu. Zaletą metod ewolucyjnych jest to, że w najprostszych przypadkach nie trzeba wprowadzać żadnych zmian (poza podaniem funkcji celu) do ogólnego, napisanego zawczasu algorytmu.