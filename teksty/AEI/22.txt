„Spójrz głęboko w naturę, a wtedy wszystko zrozumiesz lepiej”. To słowa Alberta Einsteina, które idealnie streszczają moje poniższe wyjaśnienie.

Algorytm genetyczny (GA) to metoda wyszukiwania i optymalizacji, która funkcjonuje naśladując zasady ewolucji i przetwarzania chromosomów w genetyce. Rozpoczyna ona wyszukiwanie od losowego zbioru rozwiązań. Zbiór ten najczęściej składa się ze zmiennych, losowych obiektów. Każde z rozwiązań ma przypisany wynik, który jest bezpośrednio związany z funkcją przystosowania i wprost określa, jak konkretne rozwiązanie ją spełnia.

Następnie zbiór rozwiązań tzw. “populacja” jest modyfikowany do nowej generacji z zastosowaniem operatorów genetycznych: reprodukcji, krzyżowaniem i mutacją. Algorytm działa iteracyjnie tworząc nowe pokolenie, aż do spełnienia kryterium zakończenia.

Podejście to idealnie sprawdza się w obliczu złożonych problemów inżynierskich. Główną jego zaletą jest elastyczność, która daje możliwość zastosowania go do złożonych zagadnień. Kolejną zaletą jest możliwość holistycznego spojrzenia na problem. W wielu rozwiązaniach klasycznych brak globalnej perspektywy sprawia, że znajdowane rozwiązanie jest optymalne tylko lokalnie. Klasyczne algorytmy są również trudne do zrównoleglenia, wiele obliczeń ma charakter szeregowy. 

Algorytmy genetyczne należą do grupy bezpośrednich algorytmów optymalizacji i przeszukiwania. W metodach tych do znalezienia optimum globalnego wykorzystywane są tylko funkcja dopasowania i warunki brzegowe. Ich główną zaletą jest możliwość pracy na nieciągłej domenie i funkcji dopasowania (np. problem komiwojażera), możliwość zrównoleglenia oraz elastyczność w zastosowaniu do różnych problemów. Wadą metod bezpośrednich jest ich powolność, oraz czułość na losowość populacji startowej.

Idea algorytmów genetycznych bazuje na zasadzie ewolucji sformułowanej przez Darwina. Natura w większości przypadków stosuje dwie fundamentalne zasady: po pierwsze jeżeli w wyniku przetwarzania genetycznego powstanie potomstwo o ponadprzeciętnych parametrach, zwykle przetrwa ono dłużej i posiada większą szansę na wyhodowanie dzieci i o lepszych cechach niż przeciętny osobnik. Z kolei potomstwo o parametrach poniżej średniej zwykle nie przeżyje dłużej, dlatego też zostanie wyeliminowane z populacji. 

Co różni algorytm genetyczny od natury to, to że mamy bezpośredni wpływ na funkcje ewolucji. Jest ona implementowana bezpośrednio pod kątem uzyskania konkretnego rezultatu. W istocie algorytm genetyczny nie jest tak złożony jak naturalna selekcja i genetyka, a jest raczej abstrakcją naturalnego procesu ewolucyjnego. 

