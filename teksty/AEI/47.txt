Algorytmy genetyczne znajdują bardzo szerokie
zastosowanie w różnych dziedzinach życia codziennego.
Obejmują one wiedzę o ludziach, maszynach i
zwierzętach, których ogólną cechą jest posiadanie
„inteligencji”. Rozwój algorytmów genetycznych został
zapoczątkowany przez J. Hollanda z Uniwersytetu w
Michigan w roku 1975 pracą Adaptation in Natural, a
później był kontynuowany przez Goldberga. Dzięki
prostym założeniom i znacznej efektywności w ostatnim
czasie rozwój algorytmów genetycznych wskazał nowe
rozwiązania w różnych obszarach nauki i techniki.
Sposób działania algorytmów genetycznych naśladuje
zjawiska występujące powszechnie w przyrodzie. W tym
celu wykorzystuje się mechanizmy doboru naturalnego
oraz dziedziczności. Dobór naturalny jest mechanizmem
wyznaczającym jednostki, które przeżyją i wydadzą potomstwo. Zdefiniowane kryterium selekcji wyznacza
pewną barierę. Przeżyją tylko te osobniki, które są
najlepiej przystosowane. Mechanizm dziedziczności
polega na przekazywaniu z pokolenia na pokolenie za
pomocą genów, cech dziedzicznych w mniej lub bardziej
niezmienionej postaci. Geny są nośnikami cech
dziedzicznych, które zlokalizowane są w chromosomach.
Poprzez krzyżowanie, które jest wymianą
odpowiadających sobie odcinków między chromosomami
obojga rodziców uzyskuje się „nowe” osobniki. Geny
osobników rodzicielskich występują w chromosomach
osobników potomnych w różnych kombinacjach. Materiał
genetyczny może być także czasami zaburzany przez
mutację, która występuje losowo z małym
prawdopodobieństwem. Krzyżowanie i mutacja są
naturalnymi procesami zabezpieczającymi przed
wytworzeniem się jednorodnej genetycznie populacji,
która byłaby niezdolna do dalszej ewolucji. Brak ewolucji
oznaczałby brak przystosowania populacji do
zmieniających się warunków zewnętrznych [4, 5, 6].