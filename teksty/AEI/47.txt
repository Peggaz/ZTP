Rynek ML

 Rynek uczenia maszynowego
Uczenie maszynowe już dawno temu przestało być jedynie akademickimi rozważaniami, a stało się jednym z większych sektorów rynku elektronicznego i informatycznego. Jego rosnące rozpowszechnienie w różnych branżach odzwierciedla skuteczność jego algorytmów, struktur i technik w szybkim rozwiązywaniu złożonych problemów. Zgodnie z danymi zebranymi przez serwis LinkedIn, ponad 100 tys. ofert pracy opublikowanych w serwisie wymagało znajomości ML jako niezbędnego kryterium dla danego stanowiska, 12 tysięcy z nich wymagało dobrej znajomości TensorFlow - najpopularniejszej biblioteki programistycznej do ML.

Zgodnie z badaniem przeprowadzonym przez Market Research Future rynek uczenia maszynowego jest wart obecnie ponad 8 mld dolarów, a jego skumulowany roczny wskaźnik wzrostu na lata 2020-2024 będzie wynosił 42%.

Za największą część rynku ML - niemal 50% - odpowiada hardware, a w szczególności chipy przystosowane do pracy przy ML. Ich największym producentem od lat pozostaje Nvidia, kolejne miejsca zajmują ARM oraz Intel. Kolejną częścią, stanowiącą 35% wartości rynku, jest samo oprogramowanie, niezmiennie liderem w tym segmencie pozostaje Google. Pozostały fragment rynku zajmują usługi ML as a Service, umożliwiające wypożyczanie zarówno sprzętu, jak i oprogramowania do wykonywania zadań z zakresu uczenia maszynowego. Największe platformy oferujące taką usługę to Amazon Web Services, Microsoft Azure oraz Google Cloud Platform. (PM)