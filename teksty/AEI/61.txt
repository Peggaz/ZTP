Koniec Forda Mondeo i Volkswagena Passata sedan. Dlaczego już nie chcemy sedanów?
KRZYSZTOF WOJCIECHOWICZ dzisiaj 07:00Auto Świat
W ciągu trzech miesięcy zakończono produkcję dwóch legend: Forda Mondeo i Volkswagena Passata Limousine. Co się stało z sedanami popularnych marek? Dlaczego jeden producent po drugim wycofuje z gamy czterodrzwiowe modele klasy średniej i wyższej?


Ani Ford Mondeo, ani Volkswagen Passat sedan nie będą mieć w Europie następców
Zobacz, jak kolejne popularne marki opuszczały w Europie klasę wyższą i średnią. Kiedy i jakimi modelami żegnały się z tymi segmentami?
Wyjaśniamy, co stoi za malejącym zainteresowaniem sedanami i kombi klasy średniej. Czy chodzi tylko o SUV-y?
Więcej takich tekstów znajdzie na stronie głównej Onetu
Jeszcze nie tak dawno sedan i kombi były w Europie królami klasy średniej i wyższej, a nieobecność w tych segmentach kluczowych graczy wydawała się nie do pomyślenia. Sytuacja zaczęła się jednak zmieniać...

Jak runęła sprzedaż Forda Mondeo i Opla Vectry/Insignii
Ćwierć wieku temu, w 1996 r., Opel sprzedał w Europie Zachodniej prawie 364 tys. sztuk modelu Vectra. Tymczasem już w 2018 r. popyt na wszystkie sedany i kombi klasy średniej popularnych marek wyniósł marne 485 tys. sztuk. I to nie w Europie Zachodniej, ale na całym Starym Kontynencie!
W 1996 r. sprzedaż Opla Vectry w Europie Zachodniej była prawie osmiokrotnie wyższa niż zainteresowanie Oplem Insignią w całej Europie w 2019 r. (364 tys. kontra 44,4 tys. sztuk). W tym czasie wolumen Forda Mondeo spadł ponad 8 razy (z 317,9 tys. do 40,5 tys. sztuk), Peugeota przeszło 4 razy (171,4 tys. sztuk modelu 406 kontra 40,8 tys. sztuk 508), a Renault – aż 13,5 raza (213,4 tys. Lagun kontra 15,3 tys. Talismanów).
Celowo podajemy dane z 2019 r., ponieważ był to ostatni rok, w którym na popyt nie wpływały tak nadzwyczajne wydarzenia, jak pandemia, problemy z dostawami półprzewodników i wojna. Liczby z 1996 r. dotyczą tylko Europy Zachodniej, bo w tamtych latach nie prowadzono jeszcze zbiorczych statystyk dla całego kontynentu (wszystkie dane: JATO Dynamics za ”Automotive News Europe”).

Zresztą w tradycyjnej klasie średniej – czyli wśród aut z nadwoziami typu sedan, liftback i kombi – zostali już tylko nieliczni, a klasę wyższą mają dziś praktycznie na wyłączność marki premium. Exodus zaczął się już pod koniec lat 90...

Kto i kiedy wycofał się z klasy średniej i wyższej
Pierwsza fala nastąpiła w klasie wyższej. Oto, które marki popularne, kiedy i jakimi modelami pożegnały się z tym segmentem w Europie:

1996 r.: Mitsubishi (koniec produkcji Sigmy)
1998 r.: Ford (Scorpio)
2002 r.: Mazda (Xedos 9)
2003 r.: Opel (Omega)
2004 r.: Nissan (Maxima)
2010 r.: Honda (Legend)
2010 r.: Peugeot (607)
2012 r.: Citroen (C6)
2015 r.: Renault (Latitude)
2017 r.: Hyundai (Genesis)
Jeśli przyjąć, że Kia Stinger, Toyota Camry i Volkswagen Arteon tak naprawdę są modelami z pogranicza klasy średniej i wyższej, to obecnie w Europie z marek popularnych tylko Toyota oferuje tradycyjny model klasy wyższej. Jest nim Mirai.