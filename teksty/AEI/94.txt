Kradli maszyny rolnicze – jaka czeka ich kara?

Funkcjonariusze jednej z białostockich jednostek policji zatrzymali dwóch podejrzanych o kradzież maszyn rolniczych mężczyzn. Co im za to grozi? Z kolei w okolicach Zgierza próbowano ukraść rozrzutnik z pola. Jak to się skończyło?

Funkcjonariusze sokólskiej policji zatrzymali 28 i 38 latka, którzy byli podejrzani i kradzież sprzętów rolniczych z okolicznych gospodarstw.


W miniony poniedziałek po południu, sokólscy policjanci zostali poinformowani, że zgłaszająca na skupie złomu znalazła sprzęt rolniczy skradziony z jej posesji. Z relacji kobiety wynikało, że do tego zdarzenia doszło na początku maja, na niezamieszkałej posesji w gminie Kuźnica.

Łupem sprawców padły stare, metalowe sprzęty rolnicze znajdujące się w stodole. Wartość skradzionych przedmiotów właścicielka wyceniła na 2 tysiące złotych. Policjanci szybko ustalili, kto dokonał kradzieży. Kolejnego dnia już zostali zatrzymani i trafili na wyjaśnienia.

Jak ustalili policjanci mieszkańcy powiatu sokólskiego, po tym jak ukradli stare maszyny rolnicze, rozłożyli je na części i sprzedali w skupie złomu. 28-latek i jego o 10 lat starszy wspólnik usłyszeli zarzuty kradzieży. Jak podaje sokólska policja za w.w. przestępstwo kodeks karny przewiduje do 5 lat pozbawienia wolności.

Rozrzutnik obornika prosto z pola
8 maja 2022 do ozorkowskiej policji w powiecie zgierskim w woj. łódzkim wpłynęło zgłoszenie od mieszkańców jednej z ozorkowskich miejscowości. Z informacji świadków wynikało, że dwaj nieznani mężczyźni próbowali ukraść rozrzutnik rolniczy stojący na łące za posesją gospodarzy. Sprawcy podpięli maszynę pod inny samochód, jednak po przejechaniu kilkudziesięciu metrów zakopali się na podmokłym terenie.

Złodzieje nie byli w stanie dalej jechać, więc porzucili rozrzutnik i uciekli.  Policjanci uzyskali dokładny rysopis uciekinierów i od razu rozpoczęli poszukiwania. Kilka kilometrów dalej, na jednej z posesji, zwrócili uwagę na stertę słomy, za którą zauważyli jakiś ruch. Policyjna intuicja ich nie zawiodła, bo okazało się, że ukryli się tam dwaj mężczyźni pasujący do rysopisu sprawców usiłowania kradzieży. 35 i 37-latek zostali zatrzymani.

W chwili zatrzymania mężczyźni mieli ponad 1,5 promila alkoholu w organizmie. Podczas przeszukania posesji mundurowi znaleźli i zabezpieczyli inne przedmioty pochodzące z przestępstw, m.in. skuter oraz kosę spalinową. W maju 2022 roku ukradli bramę wjazdową oraz zgrabiarkę do siana. Łączna wartość strat została oszacowana na 21.000 złotych. Obaj zatrzymani usłyszeli już zarzuty kilku kradzieży (w tym dokumentów) oraz kradzieży z włamaniem. Za takie przestępstwa grozi kara do 10 lat pozbawienia wolności. W rozmowie z policjantami podejrzani wyznali, że większość skradzionych przedmiotów rozkładali i sprzedawali na złom. Mężczyźni byli w przeszłości notowani za konflikty z prawem.