Funkcja przystosowania (z ang. fitness function)
jest bardzo istotnym pojęciem w algorytmach
genetycznych, ponieważ od jej poprawnego sformułowania
zależy ocena chromosomów podczas
ewolucji. Nazwana również funkcją dopasowania
lub funkcją oceny jest miarą przystosowania(dopasowania)
danego osobnika w populacji. Na jej
podstawie oceniamy stopień przystosowania danego
osobnika w populacji i wybieramy osobnika
o największej wartości funkcji przystosowania.
W zagadnieniach optymalizacyjnych funkcją przystosowania
jest funkcja maksymalizowana. W zagadnieniach
minimalizacji przekształca się funkcję celu,
sprowadzając problem do zagadnienia maksymalizacji.
W teorii sterowania, funkcja przystosowania może
być funkcją błędu, a w teorii gier funkcją kosztu [16].
Algorytmy genetyczne mogą być doskonałym narzędziem
optymalizacyjnym, które z powodzeniem może byś zastosowane
w przemyśle rolno-spożywczym.
Zakłady produkcyjne w przemyśle spożywczym wyposażone
są w liczne linie technologiczne do wytwarzania
żywności. Maszyny i urządzenia, które stanowią elementy
składowe tych linii produkcyjnych wymagają ciągłej optymalizacji.
Optymalizacja może dotyczyć parametrów procesów
technologicznych jak temperatura czy ciśnienie oraz parametrów
procesu takich jak zapotrzebowanie mocy czy wydajność.
Istnieje również duże zróżnicowanie w konstrukcjach
i parametrach pracy tych maszyn i urządzeń, która wynika
z różnorodności przetwarzanych surowców, wytwarzanych
produktów i zmienności ich właściwości [12]. Algorytmy
genetyczne mogą również służyć do optymalizacji systemów
sterujących procesami technologiczno-transportowymi. Duże
znaczenie i udział w logistyce przemysłu rolno-spożywczego
mają maszyny i urządzenia transportowe, które gwarantują
przepływ masy towarowej przychodzącej i wychodzącej
w obrębie wydziałów produkcyjnych i poszczególnych stanowisk.
Istotną rolę odgrywa tu specjalistyczny transport żywca,
zbóż, mleka, owoców i warzyw, mięsa czy innych surowców,
który wymaga wyposażenia w systemy sterujące procesami
technologicznymi. Systemy te mogą być wspomagane procedurami
poszukiwań lepszych rozwiązań za pomocą metod
sztucznej inteligencji. Jednak nie należy się spodziewać, ze rozwiązanie znalezione
przez algorytm genetyczny będzie rozwiązaniem
optymalnym, najlepszym z możliwych. Nie jest to oczywiście
wykluczone, lecz na ogół otrzymane rozwiązanie znajduje
się w sąsiedztwie rozwiązanie optymalnego, co w znakomitej
większości problemów jest satysfakcjonujące na
tyle, że nie ma potrzeby dalszego poszukiwania rozwiązania
optymalnego [6].
Według autora [14] algorytmy genetyczne nadają się do
skomplikowanych zadań optymalizacji kombinatorycznej
o dużej skali i zadań inżynierskich z wieloma ograniczeniami.
Różnią się one znacznie od algorytmów czysto losowych,
gdyż łączą elementy przeszukiwania bezpośredniego i stochastycznego,
z tego powodu algorytmy genetyczne są bardziej
niezawodne niż istniejące algorytmy bezpośredniego przeszukiwania.
Drugą ważną cechą metod opartych na przeszukiwaniach
genetycznych jest fakt, że zachowują one całe populacje
potencjalnych rozwiązań, gdy tymczasem inne metody przetwarzają
tylko jeden punkt przeszukiwań przestrzeni.