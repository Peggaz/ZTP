Można założyć, że algorytmy genetyczne winny być wykorzystane wszędzie tam, gdzie jest znana ogólna reguła dająca szansę rozwiązania problemu szczegółowego, dlatego można stwierdzić, że – zgodnie ze stwierdzeniem R. Tadeusiewicza – należy je zaliczyć do metod indukcyjnych rozwiązywania problemów. Z kolei za J. Łęskim można podać, że algorytmy lub metody ewolucyjne to metody naśladujące proces naturalnej ewolucji, polegającej na dokonujących się w populacjach organizmów żywych zmianach, których kierunkiem jest przystosowanie lub adaptacja w celu zwiększenia szans przeżycia i reprodukcji organizmów. Najbardziej popularnym rodzajem metod ewolucyjnych są algorytmy genetyczne. Prekursorem takiego podejścia jest J H Holland, który opublikował w 1962 r. pracę Outline for a  logical theory of adaptive systems. Przedstawił w niej podstawy systemów adaptacyjnych, mogących zmieniać się w reakcji ze środowiskiem, w którym funkcjonują. Właśnie dzięki tej pracy badawczej można zauważyć, że działanie algorytmów genetycznych głównie opiera się na sterowanym przez funkcję oceny (ang. fitness function) procesie w dużej mierze wykorzystującym rachunek prawdopodobieństwa, w efekcie którego generowane są rozwiązania coraz bardziej zgodne z założonym celem. Działanie algorytmu genetycznego można przedstawić przez wykonanie następujących kroków:
1) inicjalizację populacji,
2) obliczenie wartości funkcji dopasowania każdego osobnika z populacji,
3) reprodukcję wybranych osobników w celu stworzenia nowej populacji,
4) przeprowadzenie operacji krzyżowania i mutacji na nowej populacji,
5) przejście do kroku 2, o ile nie zajdzie warunek kończący przetwarzanie.
W algorytmie genetycznym każdy przedstawiciel populacji jest niejako prezentacją jednego rozwiązania badanego problemu. Jakość takiego rozwiązania jest określana na bazie miary jego dopasowania do kryteriów branych pod uwagę w trakcie oceny, która jest funkcją oceny danego osobnika do badanego problemu, zatem odnosi się do wartości reprezentowanej przez chromosom (osobnika) podczas obliczania wartości przystosowania. W jednym przebiegu algorytmu genetycznego jest generowana nowa populacja stanowiąca zbiór osobników najlepiej przystosowanych do stworzonych warunków, których egzemplifikacją jest funkcja oceny. Zapewnienie elementów zmienności następuje na etapie operacji genetycznych, które przez użycie operatorów genetycznych, takich jak krzyżowanie czy mutacja, wprowadzają zmiany w genotypie osobników, a więc są to zmiany, które dotykają poszczególnych właściwości osobnikalub osobników wytypowanych do zmian.