Algorytmy genetyczne generują struktury zbiorów rozwiązań ( a także trajektorie)
o pewnych szczególnych własnościach, które możemy badać metodami układów dynamicznych, a w szczególności teorii ergodycznej. Możliwa jest sytuacja, w której
wyniki uzyskane dla algorytmów genetycznych są przenaszalne na algorytmy ewolucyjne. Ma to miejsce, gdy proces przeszukiwania algorytmu ewolucyjnego możemy
opisać macierzą Markowa. Wykorzystanie łańcuchów Markowa do modelowania algorytmów genetycznych podjęto w szeregu prac [101, 100, 76, 20]. Modele te są dotychczas pewną ideą pozwalającą badać własności graniczne algorytmów genetycznych
i ewolucyjnych. Są one konstruowane w sposób na tyle ogólny , że obejmują szerokie klasy algorytmów i pozwalają na prowadzenie badań własności jakościowych
algorytmów. Na podstawie modelu Markowa udowodniona została zbieżność algorytmów i istnienie rozkładu granicznego. Uzyskano też wyniki określające parametry
zbieżności. Jednak wyniki te są wynikami jakościowymi i niewiele mówią o zachowaniu konkretnego algorytmu. Trudności związane z budową modelu konkretnego algorytmu wynikają ze złożonego mechanizmu działania algorytmu. Zależy on od
sposobu kodowania, mutacji, krzyżowania, selekcji i wielkości parametrów określających te operatory genetyczne, a także wzajemnego oddziaływania tych czynników.
Oddziaływania te są nieliniowe i trudne do modelowania oraz analizy. Wpływ mutacji na działanie algorytmu zależy od sposobu kodowania zadania. Zagadnienie
kodowania jest także ściśle związane z prawdopodobieństwem mutacji. Jeśli ze
zmianą kodowania zmienia się prawdopodobieństwo mutacji tak, że prawdopodobieństwa przejść są zachowane, to algorytm zachowuje się tak samo. W związku z
tym algorytm z autonomicznym dostrajaniem mutacji powinien zachowywać się tak
samo, niezależnie od sposobu kodowania. Sprawa dostrajania parametrów i ogólniej
sterowania parametrami powinna być rozpatrywana razem z zagadnieniem kodowania. Niezależne rozpatrywanie tych zagadnień może być błędne. Należy także brać
pod uwagę problem nadmiarowości kodowania. Staje się wtedy istotną wielkość nadmiarowości i sposób ingerencji nadmiarowości w znaczenie kodu [67].Nawet algorytm z dodatnim prawdopodobieństwem mutacji nie przeprowadza
każdego elementu w każdy z tym samym prawdopodobieństwem, gdy kodowanie jest
nadmiarowe. Czy można dobrać prawdopodobieństwo mutacji tak, aby skompensować nadmiarowość?. To pytanie pozostaje otwarte.
Mutacja nie ma wpływu na rozkład graniczny, gdy macierze opisujące poszczególne
operacje genetyczne są przemienne [89]. W praktycznych zadaniach takie przypadki
nie zachodzą. Wobec tego macierze te nie są przemienne, a zatem mutacja ma
wpływ na rozkład graniczny. Interakcja między parametrami algorytmów powoduje,
że wyniki badań indywidualnego wpływu poszczególnych parametrów na zachowanie
algorytmów nie pozwalają na ich uogólnienie na inne przypadki. Istnieje potrzeba
wprowadzenia klasyfikacji algorytmów na podstawie ich własności dynamicznych.
