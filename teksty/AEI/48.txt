Uwarunkowania współczesnej gospodarki nakładają wiele wymagań na producentów, dostawców, lecz również na partnerów
i inne strony zainteresowane działalnością gospodarczą. Głównym
czynnikiem, kształtującym te wymagania jest turbulentne otoczenie,
w ramach którego klient oczekuje bardzo szybkiego zrealizowania
jego potrzeb. W związku z tym współcześnie gospodarka uzależniona jest od klienta wymagającego i oczekującego coraz nowszych
produktów, o wyższej jakości. Zjawiskiem równoległym i uzależnionym od tego procesu jest znaczne skrócenie cyklu życia produktów.
Produkty szybko się starzeją, zarówno pod względem technologicznym, jak i modowym. Producent zmuszony jest więc do skracania
cykli produkcyjnych oraz ustawicznego rozpoznawania oczekiwań
klientów. Istnienie silnej presji na czas jest zjawiskiem generującym
szereg nowych wyzwań w logistyce. Dzieje się tak, bowiem zasadniczym przedmiotem funkcjonowania logistyki są wszelkiego rodzaju
przepływy (materiałów, urządzeń oraz informacji). Konieczne jest
zatem, aby przepływy te były prawidłowo zorganizowane oraz zaplanowane; musi zaistnieć także ich odpowiednia realizacja i oczywiście nadzór. Wymienione czynności wchodzą w zakres zarządzania logistycznego. Zarządzanie logistyczne nie ogranicza się tylko
do sfery zaopatrzenia działalności podstawowej oraz sprzedaży
produktów. Istnieje możliwość sięgania poza obszar przedsiębiorstwa i integrowania przepływów fizycznych oraz informacyjnych
pochodzących od dostawców, poprzez procesy produkcyjne,
aż do finalnego klienta. W procesie tym uwzględnia się również
logistykę zwrotów. Wszystkie te zagadnienia są ściśle związane
z kształtowaniem łańcucha dostaw, bowiem najczęściej jest
on definiowany jako sieć powiązanych ze sobą i współzależnych
organizacji, które na zasadzie wzajemnej współpracy kontrolują,
koordynują oraz „usprawniają przepływy rzeczowe i informacje
od dostawców do ostatecznych użytkowników” w celu
wytworzenia wartości dodanej. Wartość dodana powinna stanowić
korzyść dla wszystkich ogniw łańcucha.
Ze względu na fakt, iż łańcuch dostaw jest zbiorem wielu różnych elementów oraz ich wzajemnych powiązań, zachodzi konieczność częstego rozwiązywania problemów decyzyjnych. Praktyczna
sfera podejmowania decyzji skupia się przede wszystkim na ważeniu alternatyw spełniających zbiór poszukiwanych celów. Decyzją
jest dokonanie wyboru jednej spośród tych alternatyw. Każdy problem decyzyjny posiada przynajmniej jedną decyzję „optymalną”,
w odniesieniu do której można w sposób obiektywny stwierdzić,
iż nie istnieje lepsza. Konieczne jest przy tym zachowanie neutralności wobec prowadzonego procesu decyzyjnego. Problem stanowi
wybór alternatywy najmocniej spełniającej postawione cele. Rozróżnia się jedno- oraz wielokryterialne podejmowanie decyzji.W każdym przypadku poodejmowanie decyzji, w związku z wyborem danej alternatywy, służy optymalizacji danego procesu. Jednak
klasyczne metody optymalizacji i rozwiązywania problemów decyzyjnych coraz częściej nie spełniają stawianych im oczekiwań.
Szuka się w związku z tym nowych metod i narzędzi, które przede
wszystkim pozwalają minimalizować czas potrzebny do rozwiązania
danego problemu. Do takich metod należą m.in. algorytmy genetyczne.
Algorytmy genetyczne, zaliczane do zbioru narzędzi optymalizujących oraz przeszukujących, z powodzeniem wykorzystuje się
w wielu różnorodnych zagadnieniach, w tym także zagadnieniach
logistycznych. Swoją pozycję algorytmy genetyczne zawdzięczają ich
prostocie połączonej z dużą efektywnością. Dzięki wykorzystywaniu w
algorytmie okrojonej informacji o danym zadaniu oraz przekazywaniu
jej kolejnym „pokoleniom populacji” zbioru potencjalnych rozwiązań
problemu, istnieje szeroki wachlarz ich zastosowań [11].
Celem artykułu jest przedstawienie zasad działania algorytmów
genetycznych oraz wskazanie sfer ich zastosowania w obszarze
kształtowania łańcucha dostaw. 