Zasada działania klasycznego algorytmu genetycznego jest najprostszym podejściem do algorytmów genetycznych. Można stwierdzić, że jego działanie może być sterowane zarówno wieloma parametrami opisującymi funkcjonowanie tego algorytmu, jak i parametrami poszczególnych operatorów genetycznych oraz warunków brzegowych generowanych rozwiązań. W zaprezentowanym schemacie działania klasycznego algorytmu genetycznego zostały zastosowane operacje, w których są wykorzystywane funkcje losowe (probabilistyczne). W algorytmie tym generowanie populacji początkowej losowo tworzy zbiór startowy osobników. Zostaną one poddane dalszym zmianom w celu osiągnięcia rozwiązania, które – zgodnie z założeniem – będzie możliwie bliskie rozwiązaniu optymalnemu. Operator krzyżowania umożliwia przypadkowe kojarzenie osobników w celu wygenerowania osobników potomnych, których geny zostaną wymieszane ze swoich genomów (czyli materiałów genetycznych). Natomiast celem wykorzystania operatora mutacji jest wprowadzenie losowych zmian o mniejszym zasięgu, ponieważ losowo wprowadza niewielkie zmiany w genomie osobnika. Dlaczego – pomimo że GA (ang. genetic algorithm, algorytm genetyczny) nie gwarantuje wyłonienia rozwiązania optymalnego – generowane wyniki najczęściej okazują się przydatne w rozwiązaniu badanego problemu? Po pierwsze, dlatego że podejścia klasyczne i zindywidualizowane zazwyczaj nie będą możliwe do przeprowadzenia, a paradygmaty GA będą przydatne w wielu różnych sytuacjach. Inny powód jest taki, że paradygmaty GA są generalnie dosyć wytrzymałe. Wytrzymałość oznacza tutaj, że algorytm może być używany do rozwiązywania wielu problemów, a nawet wielu rodzajów problemów i wymaga on minimalnej liczby specjalnych dopasowań uwzględniających specyficzne jakości określonego problemu. W typowym przypadku algorytm ewolucyjny wymaga określenia długości wektorów rozwiązania problemu, szczegółów dotyczących ich kodowania oraz funkcji ewaluacji – reszta programu implementującego działanie algorytmu nie musi być zmieniana. Ponadto metodologie wytrzymałe są generalnie szybkie i łatwe do wdrożenia. To prowadzi do określenia zasady wystarczalności: jeżeli rozwiązanie jest wystarczająco dobre, wystarczająco szybkie oraz wystarczająco tanie, to jest właśnie wystarczające. W prawie wszystkich aplikacjach świata realnego są poszukiwane rozwiązania wystarczające i najczęściej są uznawane za rozwiązania satysfakcjonujące. Oczywiście należy zauważyć, iż rozwiązanie wystarczająco dobre oznacza, że spełnia ono wymagania specyfikacji. Jak pisze A M Kwiatkowska, celem działania algorytmu genetycznego może być również uzyskanie wiedzy na temat prawdziwych, nowych, mających znaczenie dla danego projektu nieodkrytych i nieznanych jeszcze praw oraz reguł, które rządzą badanymi zjawiskami7. Często jedynymi przesłankami badanych procesów, którymi dysponują badacze, są obserwacje oraz świadomość istnienia prawidłowości, które za tymi obserwacjami stoją. Dlatego właśnie algorytmy genetyczne dzięki swoim właściwościom pozwalają na dotarcie i odkrycie tych reguł. Algorytmy genetyczne, czy też szerzej metody ewolucyjne, znalazły szerokie zastosowanie w analizie danych medycznych. Na przykład Y użył algorytmu genetycznego z rankingiem Pareto do optymalizacji planowania leczenia w terapii naświetlania. Petrovski i McCall9 używają algorytmu ewolucyjnego SPEA (Strength Pareto Evolutionary Algorithm10) do optymalizacji leczenia chemoterapeutycznego – optymalizowane są dwa cele: zwalczanie nowotworu oraz czas przeżycia pacjenta.