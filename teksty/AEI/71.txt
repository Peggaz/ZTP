Kuoki – poznaj najszczęśliwsze zwierzę w Australii
Co jakiś czas internet obiegają zdjęcia słodkiego, choć dzikiego zwierzątka. Kuoka, bo o niej mowa, wygląda trochę jak miniaturowa krewna kangura (łączy ich dalekie pokrewieństwo). Zamieszkuje australijskie lasy tropikalne w południowo-zachodniej Australii i często… garnie się do ludzi. Efekt? Słodkie zdjęcia, na których te małe torbacze zawsze wyglądają rozczulająco i radośnie, często pozując niczym rasowi modele.

Kuoka krótkoogonowa, bo tak brzmi pełna nazwa tego zwierzątka, jest średniej wielkości – najczęściej jego długość sięga ok. 40- 55 centymetrów, a ogon do ok. 30 centymetrów. Waży tyle co mały pies – od 2,7 do niewiele ponad 4 kilogramów. Prowadzi nocny tryb życia, w ciągu dnia zaś zaszywa się w gęstych, leśnych zaroślach. Nie jest typem samotnika (pewnie stąd ten uśmiech na pyszczku) – kuoki spędzają czas w niewielkich grupach. Mają piękne, dość długie i gęste futro – na karku maści rudej, a na głowie szaro-brązowe. Żywią się roślinami (jak inne gatunki z rodziny kangurowatych), zaś same mogą stać się pożywieniem dla lisów. To ich główne zagrożenie, oczywiście oprócz człowieka, który przez sympatię do tych uroczych, uśmiechniętych zwierzątek, może nieświadomie zrobić im krzywdę.