Zakaz mycia samochodów i podlewania ogródków "do odwołania". Gminy w Polsce apelują: Oszczędzajcie wodę!Niektóre polskie gminy ogłosiły zakaz używania wody wodociągowej do podlewania ogródków i trawników oraz napełniania basenów. Ostrzegają również przed karami za złamanie zakazu. Inne apelują do mieszkańców, aby oszczędzać wodę i informują, że mogą wystąpić zakłócenia w dostawie wody.W całej Polsce 13 gmin (według stanu na 20 maja 2022 r.) ogłosiło apel lub zakaz dotyczący używania wody wodociągowej do celów innych niż bytowe - zauważa na Facebooku blog Świat Wody.Woda - w tych polskich gminach wezwano do jej oszczędzania. Jedna gmina grozi karami
Poszczególne gminy wystosowały odpowiednie komunikaty na swoich stronach internetowych. Przykładowo gmina Nowa Słupia (woj. świętokrzyskie) opublikowała 20 maja ogłoszenie, w którym zakazała podlewania wodą z sieci wodociągowej trawników, sadów, ogródków, mycia samochodów oraz napełniania basenów i oczek wodnych na terenie miasta i gminy.

"Osoby nieprzestrzegające wyżej wymienionego zakazu będą pociągane do odpowiedzialności karno-administracyjnej w trybie przepisów o postępowaniu w sprawach o wykroczenia. Jednocześnie informujemy, że mogą nastąpić zakłócenia w dostawie wody" - czytamy w komunikacie. Podkreślono, że powyższy zakaz będzie obowiązywał do odwołania.

Więcej o środowisku przeczytasz na stronie głównej Gazeta.pl

Zakaz podlewania ogródków i trawników wodą z wodociągu miejskiego ogłosiła 16 maja gmina Małomice (woj. lubuskie). Powodem jest "długo utrzymująca się susza i drastyczny spadek poziomu wód głębinowych". Podkreślono, że w celu poprawnego napełnienia zbiorników i filtracji na stacji uzdatniania przewidywane są nocne wyłączenia wody.