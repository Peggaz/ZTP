Niecodzienne odkrycie na Dolnym Śląsku: Fragment wyciągarki z XIX wieku
Paweł Pyclik

​Niecodzienne odkrycie w Kłodzku na Dolnym Śląsku. Podczas prac przy budowie przyłącza wodno-kanalizacyjnego w Forcie Owcza Góra, odkryto mechanizm pochylni z końca XIX wieku. Jak zapowiada burmistrz miasta, znalezisko ma zostać w przyszłości wyeksponowane dla turystów.

Podczas prac odsłonięto doskonale zachowany fragment zabudowy stalowych lin mechanizmu wyciągarki. Wraz z pochylnią zostały one zbudowane po 1874 roku.

Ta pochylnia służyła do transportu zaopatrzenia. Wszelkiego rodzaju rzeczy potrzebnych obrońcom twierdzy. Różnego rodzaju amunicji, żywności dla załogi broniącej Fortu Owcza Góra  - mówił Michał Piszko, burmistrz Kłodzka.

Mam nadzieję, że po drugiej połowie 2023 roku będziemy mogli wyeksponować to znalezisko i pokazać turystom - dodaje.

Jak informuje samorządowiec - podobna pochylnia, tyle że znajdująca się pod ziemią, łączyła obecną ul. Łukasińskiego z Twierdzą Główną. W tym roku ma powstać projekt odtworzenia tego historycznego połączenia.