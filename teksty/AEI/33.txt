Algorytm zaczyna swoje działanie od wygenerowania pierwszej populacji. Najczęściej  jest to wykonywane w sposób losowy. Następnie za pomocą określonej funkcji przystosowania każdemu z osobników przypisywana jest wartość, która jest odwzorowaniem jego jakości z punktu widzenia rozwiązywanego problemu. Zależy nam, aby za pomocą odpowiedniej metody selekcji wybrać najbardziej interesujących nas osobników z danej populacji. Następnie są oni poddawani zmianom za pomocą operatorów genetycznych takich jak operator krzyżowania oraz operator mutacji. Następnie zgodnie z wybraną metodą sukcesji tworzymy nową populację, która ponownie może być poddana naszemu algorytmowi genetycznemu.Wybór odpowiedniej metody selekcji podczas projektowania naszego algorytmu genetycznego ma bardzo duży wpływ na jego jakość. Oto najczęściej wykorzystywane metody:
Metoda koła ruletki - polega ona na przydzieleniu każdemu osobnikowi takiego wycinka koła ruletki, jaki odpowiada jego jakości przystosowania w stosunku do innych – im lepszy osobnik, tym większy wycinek koła zajmuje. Oznacza to, że rozkładamy prawdopodobieństwo wylosowania osobników w sposób proporcjonalny do ich jakości.
Selekcja rankingowa - polega na przydzieleniu każdemu osobnikowi pewnej rangi, bazując na wartości jego przystosowania. Dzięki temu porządkujemy danych osobników w kolejności od najlepszego do najgorszego. Następnie wybieramy pewną określoną liczbę najlepszych osobników, którzy wezmą udział w rozmnażaniu. Osobniki, które nie zostały wybrane, są usuwane z populacji.
Metoda turniejowa - metoda ta dzieli populację na grupy, a następnie pomiędzy osobnikami z danej grupy jest rozgrywany turniej. Polega on na wyborze najlepszego osobnika w sposób deterministyczny lub losowy. Kolejną populację tworzą zwycięzcy turnieju z każdej grupy. Rozmiar grup może być dowolny, jednak najczęściej składają się one z dwóch lub trzech osobników.