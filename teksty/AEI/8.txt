Mechanizmy rekomendacji: w latach 2009–2017 liczba gospodarstw domowych w Stanach Zjednoczonych, w których wykupiono subskrypcję w serwisach streamingowych, wzrosła o 450%. W artykule z 2020 roku magazyn Forbes donosi o dalszym wzroście zainteresowania takimi usługami — nawet o 70%. Mechanizmy rekomendacji są stosowane przez wiele platform zakupowych, ale w usługach strumieniowego przesyłania muzyki i filmów zdecydowanie grają pierwsze skrzypce. ­
Dynamiczny marketing: tworzenie i wykorzystywanie okazji do sprzedaży wymaga gromadzenia i analizowania jak największych ilości danych o klientach. Interakcje ze współczesnymi konsumentami generują ogromny wolumen zróżnicowanych i nieuporządkowanych informacji — od transkrypcji czatów po przesyłane obrazy. Zastosowanie mechanizmów opartych na uczeniu maszynowym pomaga specjalistom ds. marketingu zrozumieć te dane i wykorzystać je do personalizowania treści marketingowych oraz pozyskiwania klientów i okazji do sprzedaży w czasie rzeczywistym.
ERP i automatyzacja procesów: w bazach danych systemów ERP znajdują się rozległe, rozproszone zbiory danych, a wśród nich na przykład statystyki wydajności sprzedaży, opinie klientów, raporty o trendach rynkowych i rekordy dotyczące zarządzania łańcuchem dostaw. Algorytmy uczenia maszynowego mogą pomóc odnaleźć w tych danych korelacje i wzorce. Te z kolei można następnie wykorzystać w każdym obszarze działalności firmy, na przykład do optymalizacji procesów w urządzeniach w sieci w ramach Internetu rzeczy (IoT) lub automatyzacji zadań powtarzalnych bądź podatnych na błędy.
Przeglądy zapobiegawcze: nowoczesne łańcuchy dostaw i inteligentne fabryki coraz częściej sięgają po urządzenia i systemy IoT, a do komunikacji między flotą i procesami wykorzystują chmurę. Awarie i brak sprawności mogą skutkować ogromnymi kosztami oraz zakłóceniami. Gdy dane dotyczące konserwacji i napraw są gromadzone ręcznie, niemal niemożliwe jest przewidywanie potencjalnych problemów — nie mówiąc już o automatyzacji procesów w celu ich przewidywania i zapobiegania im. Tymczasem nawet wiekowe systemy analogowe można wyposażyć w czujniki bramy IoT, aby zapewnić widoczność i efektywność w całej firmie.