Po zakończeniu w 2005 r. prac nad wielkokalibrowym karabinem wyborowym Tor (WKW Wilk) w Ośrodku Badawczo-Rozwojowym Sprzętu Mechanicznego w Tarnowie postanowiono kontynuować prace nad bronią wyborową. Postanowiono, że obok Tora w OBR powstaną także karabiny wyborowe kalibru 5,56 mm, 7,62 mm i ok. 20 mm.

Jako pierwszy postanowiono opracować karabin kalibru 7,62 x 51 mm NATO. Prace nad nim zostały dofinansowane przez Ministerstwo Nauki i Szkolnictwa Wyższego. Konstruktorem nowego karabinu jest Aleksander Leżucha. Od jego imienia nowy karabin otrzymał zakładową nazwę Alex.

Próby zakładowe modelu nowego karabinu (z lufą 680 mm) rozpoczęły się 18 lipca 2005. W 2006 karabin otrzymał oficjalną nazwę wojskową Bor. Na etapie prototypu A. Leżucha opracował lekko "odchudzoną" wersję karabinu z lufą o długości 660 mm oraz wersję short o długości lufy 560 mm.

Państwowe badania prototypów zostały zakończone pod koniec grudnia 2006 roku z wynikiem pozytywnym. Podjęto prace nad zastosowaniem łoża z włókna węglowego.

Bor jest karabinem powtarzalnym w układzie bullpup. Zasilanie z magazynka pudełkowego, dwurzędowego o pojemności 10 naboi.