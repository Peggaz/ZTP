Twitter wypowiada wojnę rosyjskiej dezinformacji. Oznaczy fake newsy na temat Ukrainy
Dominik Moliński
21.05.2022 08:59
Twitter wprowadzi etykiety ostrzegawcze, które będą informować, że dany wpis może zawierać dezinformację. Serwis ogłosił nowe rozwiązania m.in. w związku z rosyjską inwazją na Ukrainę. Ponadto Twitter będzie wymagał weryfikacji z wielu wiarygodnych źródeł, aby upewnić się, że wpis nie jest tzw. fake newsem.
Twitter ogłosił nową globalną politykę ws. dezinformacji kryzysowej. Nowe rozwiązania będą koncentrować się na międzynarodowych konfliktach zbrojnych i innych poważnych kryzysach. W pierwszej kolejności polityka Twittera obejmie informacje, które publikowane są w serwisie społecznościowym w kontekście wydarzeń w Ukrainie.
Wojna w Ukrainie. Twitter będzie weryfikować wpisy
Nowa polityka Twittera ma w założeniu podnosić wiarygodność przedstawianych informacji i zapewnić, że serwis nie będzie wzmacniał, ani polecał dezinformacji. "W czasach kryzysu wprowadzające w błąd informacje mogą podważyć zaufanie publiczne i spowodować dalsze szkody już narażonym społecznościom" - czytamy w opublikowanym komunikacie.

Więcej informacji ze świata przeczytasz na stronie głównej Gazeta.pl

Twitter zapowiedział, że będzie wymagał weryfikacji publikowanych informacji z wielu wiarygodnych źródeł - m.in. dziennikarzy, śledczych, organizacji humanitarnych czy grup monitorujących konflikty zbrojne. Aby ograniczyć potencjalne szkody, portal nie będzie wzmacniać, ani polecać treści objętych nową polityką do czasu, aż uzyska dowody na to, że dana informacja nie wprowadza w błąd.

 
Prawdopodobnie najważniejszą zmianą będzie dodawanie etykiet ostrzegawczych. Wpisy publikowane m.in. przez konta należące do państwowych mediów czy oficjalne konta rządowe mogą otrzymać komunikat ostrzegawczy, jeśli będą przedstawiać dezinformację lub fałszywe oskarżenia czy też będą błędnie opisywać wydarzenia.

 
"Odkryliśmy, że nie wzmacniając lub nie polecając określonych treści, dodając kontekst za pomocą etykiet, a w poważnych przypadkach uniemożliwiając zaangażowanie w tweety, można skutecznie złagodzić szkody, przy jednoczesnym zachowaniu wolności słowa i zapisów krytycznych wydarzeń na świecie" - powiedział szef ds. bezpieczeństwa na Twitterze Yoel Roth, cytowany w komunikacie.