Postać Kleopatry, która niezmiennie pobudza wyobraźnię – fascynująca kobieta nieprzeciętnej urody, sprawna polityk, ostatnia niezależna władczyni Egiptu, uwodzicielka Cezara i Marka Antoniusza. Jak wyglądało jej życie? Przeczytacie o tym w najnowszej książce "Kleopatra. Kobieta, która rzuciła wyzwanie Rzymowi i zdobyła wieczną sławę" autorstwa szalenie znanego i cenionego we Włoszech popularyzatora historii starożytnej Alberto Angeli. Poniżej znajdziecie jej premierowy fragment.

W półmroku korytarza tunika zdaje się unosić i opadać, zaledwie kilka wiązek światła przeszywa ciemność, rytmicznie rzucając blask sukni na ścienne freski: to świetlista pieszczota gładząca powierzchnię malowideł, lekka niczym obłok. Postać kieruje się w stronę odległego okna i dopiero w jego świetle odcina się od otoczenia. Tunika zdaje się rozpływać w powietrzu, przekształcając się w świetlistą aureolę wokół ciała dwudziestopięcioletniej kobiety, drobnej i szczupłej, ale o wyraźnie zarysowanych krągłościach. Urok tej kobiety jest tak samo nieuchwytny jak zapach, który zostawia za sobą. I jest z nią tak samo jak z perfumami: jej prawdziwa tajemnica, bardziej niż w pięknie, tkwi w odczuciach, które wywołuje w otaczających ją osobach. Tę tajemnicę nauczyła się umiejętnie dozować i wykorzystywać, podobnie jak lecznicze mikstury i trucizny – sztukę ich stosowania opanowała do mistrzostwa.