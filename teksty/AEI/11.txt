Algorytmy genetyczne swoje pojęcia zaczerpnęły wprost z genetyki. Do najczęściej używanych terminów należą: gen, chromosom, populacja, fenotyp. W literaturze możemy również spotkać pojęcia pochodzące ze słownictwa technicznego: łańcuch, ciąg binarny, struktura. Osobniki są zakodowane w postaci chromosomów rozwiązania, określone jako punkty przestrzeni poszukiwań (z ang. search points). Populacja jest zbiorem osobników o określonej liczebności. Chromosomy, czyli łańcuchy stanowią uporządkowane ciągi genów. Długość chromosomów będzie uzależniona od warunków zadania. Warto podkreślić, że w organizmach żywych długość chromosomów może wynosić nawet do tysięcy genów. Osobnik, który posiada parę chromosomów nazywa się osobnikiem diploidalnym, zaś osobnik z pojedynczym chromosomem nazywa się osobnikiem haploidalnym. Gen, jak wiadomo z genetyki, jest podstawową materialną jednostką dziedziczenia, która jest związana z przekazywaniem poszczególnych cech dziedziczenia organizmu. Gen to pojedynczy element genotypu, w szczególności chromosomu. Gen może być również nazwany cechą, znakiem bądź detektorem. Genotyp, czyli struktura jest zespołem chromosomów danego osobnika. W genetyce genotyp oznacza skład osobnika, w którym może występować więcej niż jeden chromosom. Komórki człowieka zawierają 46 chromosomów, natomiast w algorytmach genetycznych z reguły przyjmuje się, że genotyp składa się z jednego chromosomu, który jest traktowany jako osobnik populacji. Fenotyp jest rozwiązaniem (zdekodowaną strukturą), punktem przestrzeni poszukiwań. Fenotyp jest zestawem wartości odpowiadających danemu genotypowi. Allel to wartość danego genu. Może być również określany jako wartość cechy. Locus jest pozycją danego genu w chromosomie. Wskazuje
na miejsce położenia danego genu w łańcuchu.