Przedsiębiorcy nie zamierzają oddawać pieniędzy z tarczy finansowej. "Niech nas Fundusz pozwie do sądu!"

Niektóre firmy, które otrzymały pomoc z Tarczy Finansowej 2.0 i muszą zwrócić jej część najdalej do końca czerwca, zapowiedziały, że nie oddadzą pieniędzy. Poczekają aż Polski Fundusz Rozwoju pozwie ich do sądu i przyśle komornika. PFR zapowiada, że za zgodą resortu rozwoju zmieni regulamin programu tak, by tym, którzy nie zapłacą w terminie, nie groził zwrot całości uzyskanej pomocy. Decyzja w tej sprawie ma zapaść w przyszłym tygodniu.

Pan Grzegorz z Zachodniopomorskiego prowadzi z żoną smażalnię ryb. Punkt działa przez cały rok. Utrzymuje się nie tylko z turystów wakacyjnych, ale też kuracjuszy, którzy przyjeżdżają do pobliskich sanatoriów. We wrześniu 2020 r. zatrudniał trzy osoby: kucharza, barmankę i pomoc kuchenną.

Kiedy wraz z nastaniem trzeciej fali pandemii, rząd ogłosił kolejny lockdown m.in. w gastronomii, nikt nie wiedział, jak długo on tym razem potrwa.

Nasze miasto całkowicie opustoszało. Wszystkie sanatoria zamknięto. Smażalnia to nie pizzeria. Nie mogliśmy rozwozić smażonych ryb po domach. Tego się nie praktykuje. Poza tym, co miałem robić? Sprzedajemy ryby na wagę. Miałem wozić ze sobą wagę do każdego klienta? – mówi zmęczonym głosem przedsiębiorca.
Pracownicy pana Grzegorza, mimo przymusowego postoju otrzymywali co miesiąc wynagrodzenie w kwocie 2,5 tys. zł miesięcznie. Nie chcieli jednak tkwić w niepewności. Cała trójka zwolniła się w końcu z pracy. Kucharz poszedł pracować na budowę, barmanka na kolej jako konduktorka, a pomoc kuchenna — do handlu.