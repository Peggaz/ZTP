W rozprawie przedstawiono postać graniczną operatora algorytmu genetycznego.
Uzyskanie postaci granicznej algorytmu genetycznego pozwoliło na przedstawienie optymalnego algorytmu genetycznego w sensie probabilistycznym. Postać optymalnego algorytmu genetycznego w sensie probabilistycznym daje wskazówki, jak projektować algorytmy genetyczne. Może być ona podstawą do dalszych badań zarówno
teoretycznych, jak i eksperymentalnych. Ciekawą własnością operatora granicznego
przedstawioną w pracy jest fakt, że kolumny 1 macierzy operatora są sobie równe i są
równe wektorowi własnemu odpowiadającemu największej wartości własnej równej
jeden.
Wynik ten pozwala na sformułowanie postaci najlepszego algorytmu genetycznego
w sensie probabilistycznym. Daje to też podstawy teoretyczne do podjęcia badań
nad realizacją optymalnych algorytmów genetycznych. Wynik ten wskazuje, że najlepszym algorytmem jest algorytm, w którym daną populację można otrzymać z
tym samym prawdopodobieństwem z każdej innej populacji.
Fakt, że operator graniczny jest reprezentowany przez macierz o tych samych
kolumnach pozwolił też na udowodnienie, że algorytm genetyczny jest równoważny
przesunięciu Bernoulliego, a więc można go klasyfikować na mocy entropii i wymiaru
fraktalnego. Dowód, że algorytm genetyczny jest równoważny przesunięciu Bernoulliego, ma szersze znaczenie i pozwala na uzasadnione wykorzystanie całego dorobku
metod i wyników wypracowanych przy badaniach przesunięć Bernoulliego do badania
algorytmów genetycznych i ewolucyjnych. Otwiera to nowe, rozległe i wartościowe
pole badań.