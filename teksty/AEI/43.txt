Uczenie maszynowe (machine learning, ML) wciąż może wydawać się futurystycznym i trudnym do realizacji zagadnieniem. W rzeczywistości jednak, otacza ono każdego dnia niemal każdą osobę korzystającą z elektroniki. Aby w pełni zrozumieć rolę i możliwości ML, należy poznać jego działanie.

Termin "uczenie maszynowe" często używany jest zamiennie z terminem "sztuczna inteligencja". Pomimo że pojęcia te są ze sobą ściśle powiązane, nie są tożsame. Sztuczna inteligencja jest dziedziną nauki zajmującą się tworzeniem systemów umiejących naśladować ludzką inteligencję i rozwiązywać złożone problemy, które dotąd mogły być realizowane tylko i wyłącznie przez człowieka. Ma ona nie tylko zdolność do rozpoznawania, analizy i oceny zadanych problemów, ale również tworzenia samodzielnie zupełnie nowych rzeczy. Obecnie głównym zastosowaniem sztucznej inteligencji są aplikacje takie jak asystenci (Siri, Cortana), chatboty potrafiące samodzielnie rozwiązywać proste problemy na stronach internetowych, gry wideo, w których zachodzi potrzeba symulacji przeciwnika lub nawet w robotyce.

Uczenie maszynowe z kolei jest jedynie częścią pojęcia sztucznej inteligencji. Jest to technologia pozwalająca systemowi samodzielnie się doskonalić na podstawie dostarczanych mu danych. Zadania ML ograniczone są do wąskiego, specyficznego zakresu, w którym ma działać dany system. W przeciwieństwie do sztucznej inteligencji, proces uczenia maszynowego nie jest w stanie stworzyć czegoś nowego, a jedynie uzyskiwać najbardziej optymalne rozwiązania w zadanym problemie. Najpopularniejszymi aplikacjami wykorzystującymi możliwości ML są wyszukiwarki online, algorytmy podpowiadające najciekawsze dla użytkowników materiały w mediach społecznościowych, rozpoznawanie obrazów czy filtrowanie spamu ze skrzynek e-mail.