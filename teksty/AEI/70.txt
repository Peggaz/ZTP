Dziadek mojego znajomego poczuł się ostatnio gorzej; nieustające zmęczenie, brak sił na wykonywanie najprostszych czynności, apetytu, problemy z pamięcią i ograniczona możliwość kontaktu z nim. Już od kilku miesięcy nie było z nim najlepiej - wykryto u niego raka, a i wiek już nie ten (trochę ponad 80 lat). Jego stan był na tyle zły, że zrozpaczony znajomy wraz ze swoją mamą zdecydowali się na wezwanie pogotowia.

Na karetkę musieli czekać kilka godzin, bo pierwszeństwo mają osoby chore na covid. Dziadek w ich trakcie leżał, niemal całkowicie odcięty od świata rzeczywistego. Kiedy w końcu przyjechała, ratownicy zrobili mu test na koronawirusa - wynik pozytywny.

Czy wobec tego zdecydowano o zabraniu dziadka do szpitala i profesjonalną pomoc medyczną? Skądże znowu. Mężczyzna ma siedzieć w domu, sprawdzać swoją saturację, a w razie spadku poniżej 96% zadzwonić jeszcze raz. Na odchodne dostał jeszcze jakieś leki z zaleceniem, kiedy i jak często je brać.

Od tego czasu było nieco lepiej; leki pomogły, wrócił apetyt. Przynajmniej na jedną dobę. Po niej saturacja spadła do 93%. Nawiązanie kontaktu z mężczyzną graniczyło z cudem.

Kolejny telefon. Kolejne godziny czekania, aż karetka przyjedzie, żeby dowiedzieć się, że otrzymany sprzęt do saturacji jest "chiński" i zakłamał wynik. Do szpitala nikt mężczyzny nie zabierze. A to, że ten nie kontaktuje nie ma żadnego znaczenia... Kogo to obchodzi, skoro sprzęt w karetce pokazał dobry wynik. Wszystko jest w porządku.

A stan z każdym dniem ulegał coraz większemu pogorszeniu. W końcu znajomy nie wytrzymał. Samodzielnie zadzwonił po pogotowie (wcześniej robiła to jego mama) i nie dał się spławić. Karetka przyjechała i zabrała jego dziadka do szpitala.

Dziadek wylądował pod kroplówką. By po jednym dniu zostać odesłanym do domu. Jak możecie zgadywać jego stan nie uległ najmniejszemu polepszeniu. Z tego co wiem jest tylko gorzej.

A na koniec tej historii bonus - gdzież ten dziadek mógł się zarazić skoro stan zdrowia nie pozwala mu na zwiedzanie okolicy? Odpowiedź brzmi: w przychodni.