Nowe telefony Xiaomi to nie wszystko. Nadchodzi opaska Xiaomi Mi Band 7
Nadchodzi nowa wersja jednej z najpopularniejszych opasek sportowych świata. Xiaomi Mi Band 7 zadebiutuje oficjalnie już 24 maja 2022 r. i to w towarzystwie nowych smartfonów chińskiej firmy.

Smartbandy stają się coraz popularniejsze i spora w tym zasługa Xiaomi. Mi Band to seria opasek sportowych o świetnym stosunku ceny do możliwości. Urządzenia za niecałe 200 zł potrafią liczyć kroki, mierzyć puls oraz masę innych rzeczy i pracują po kilka dni na jednym ładowaniu. Niedługo zaś pojawi się zupełnie nowa wersja tego gadżetu.

Już na początku przyszłego tygodnia chińska firma zaprezentuje swoje nowe sprzęty elektroniczne, a jednym z nich będzie kolejna opaska sportowa. Xiaomi Mi Band 7 zostanie oficjalnie zaprezentowane już 24 maja podczas najbliższej konferencji prasowej producenta i może wejść do sprzedaży 3 czerwca.
Chociaż oficjalna prezentacja produktu jeszcze przed nami, to do sieci trafiły już pierwsze informacje na temat tej opaski oraz wizualizacje tego, jak może ona wyglądać. Dzięki temu wiemy, że w kwestii wyglądu wiele się nie zmieni - nadal będzie to podłużna plastikowa "pigułka" z gumową opaską.

Nowa wersja smartbandu Xiaomi z większym ekranem.
W kwestii specyfikacji nowego urządzenia możemy spodziewać się ciut większego ekranu niż ten montowany w poprzedniku, czyli Xiaomi Mi Band 6. Aby dostrzec różnicę, trzeba się będzie jednak uważnie przyglądać - nowy produkt ma otrzymać 1,62-calowy ekran AMOLED zamiast 1,56-calowego.