Żadna inna przedstawicielka płci pięknej, może z wyjątkiem królowej Anglii Elżbiety I, jej w tym nie dorówna. Jednak życie Kleopatry dobiegnie końca, zanim skończy ona 40 lat.

W świecie zdominowanym przez mężczyzn losy Zachodu znajdą się w rękach kobiety. Na dodatek w kluczowym momencie, kiedy Rzym będzie przekształcał się z republiki w cesarstwo. Bez Kleopatry nie byłoby to możliwe, a przynajmniej nie przyniosłoby takich rezultatów, o jakich czytamy na kartach naszych podręczników historii: ponieważ po części z jej powodu wybuchnie walka o władzę między Antoniuszem a Oktawianem. Zwycięzcą tej rywalizacji zostanie Oktawian i rządzić będzie wystarczająco długo, by położyć solidne fundamenty pod imperium, które przetrwa całe stulecia.

History vs. Cleopatra - Alex Gendler.
Przechadzającej się cicho pośród murów pokrytych freskami dziewczynie przysługuje długa lista tytułów: królowa królów i królowych, królowa Górnego i Dolnego Egiptu, królowa Cypru... Ale dziś, ponad dwa tysiące lat później, na dźwięk jej imienia staje przed oczami naszej wyobraźni kobieta pełna nieodpartego i egzotycznego uroku, wykształcona, niezależna, umiejąca podporządkować sobie mężczyzn i obudzić w nich szaloną namiętność. Czy to możliwe, by wszystkie te tytuły i cechy charakteryzowały zaledwie dwudziestopięcioletnią dziewczynę?

Kleopatra wyszła na pergula, rodzaj balkonu osłoniętego elegancką drewnianą kratą, która oddziela go od świata zewnętrznego. Jej palce gładzą misterną snycerkę kraty i czują, jak przepływa przez nią rześkie powietrze nowego poranka, jego zapach jest przenikliwy i świeży. Dziewczyna zamyka na chwilę oczy i bierze głęboki oddech. Potem jej powieki powoli się otwierają i ciepłe, intensywne, świetliste spojrzenie ogarnia wszystko wokół, podobne do słońca jej ojczystej ziemi, kiedy wstaje nad bezkresem pustyń Egiptu.

Teraz jednak, pomiędzy jednym a drugim poruszeniem długich rzęs, w jej oczach odbija się inna ziemia i całkiem inny świat. Patrzymy jej spojrzeniem na wielkie miasto po drugiej stronie rzeki. To Rzym widziany z Zatybrza, gdzie znajdują się Horti Caesaris (Ogrody Cezara). Właśnie w tej rozległej posiadłości Juliusz Cezar gości królową Egiptu, która przybyła do Rzymu.

Doskonale stąd widać ogrom największego miasta w rejonie Morza Śródziemnego, z każdym rokiem wyrastającego na głównego gracza w ówczesnym świecie. Przez wiele wieków taką potęgą był Egipt. Teraz jednak wszystko się zmieniło.

Miasto odbija się w oczach Kleopatry coraz wyraźniej, tak ostro i przejrzyście, że możemy już zagłębić się w jego ulice i zacząć poznawać je z bliska.