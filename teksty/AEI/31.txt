Wykorzystanie algorytmów genetycznych w medycynie jest na pewno związane z dynamicznym, złożonym i nieciągłym otoczeniem, które wymusza pozyskiwanie, przetwarzanie i wykorzystywanie coraz większych zbiorów danych i informacji w coraz krótszym czasie. Dlatego też prezentowana koncepcja może być określona jako element szerzej rozumianego systemu zarządzania wiedzą zgromadzoną na temat danych medycznych, ponieważ stanowi celowo skonstruowany system18. Celem tego systemu jest przenikanie procesów badaw‑ czych związanych z poznaniem reguł powiązanych ze stanem zdrowia i choroby osób, których dane będą gromadzone w ramach IKP. W związku z tym należy stwierdzić, że użyteczność zarządzania wiedzą dotyczącą danych medycznych będzie związana z wymiarem aplikacyjnym. Proponowany model danych uwzględnia kodowanie algorytmu genetycznego za pomocą liczb całkowitych. Każdy gen genotypu posiada zestaw możliwych wartości (alleli), którym są przyporządkowane liczby całkowite o wartościach od 0 do n. Natomiast w skład genotypu wchodzą te liczby kodujące odpowiednią wartość danego genu, czyli allele. Należy dodać, że założono zmienną długość genotypu, co oznacza, że dane allele mogą znaleźć się w różnym locusie chromosomu. Algorytm genetyczny powinien operować właśnie na tych zakodowanych za pomocą liczb całkowitych wartościach każdego genu. Podejście takie czerpie z modelu danych gwiazdy w systemach typu OLAP, w którym znajduje się tabela faktów reprezentująca rejestrowane zdarzenie gospodarcze, natomiast tabele wymiarów otaczają tabelę faktów, zapewniając możliwość przetwarzania danych według konkretnego kontekstu, który jest przedstawiany przez dany wymiar.