Połamane drzewa i pozrywane dachy. Burze i silny wiatr na zachodzie Polski

Ponad 1200 razy od północy strażacy wyjeżdżali do usuwania skutków wichur, które przechodzą nad Polską. Najwięcej zgłoszeń było na Kujawach, Zachodnim Pomorzu i w Wielkopolsce.

Najwięcej zgłoszeń było na Kujawach, Zachodnim Pomorzu i w Wielkopolsce.

Połamane drzewa i pozrywane dachy. Burze i silny wiatr na zachodzie Polski
Zdj. ilustracyjne/ Marcin Bielecki /PAP/EPA
Do najpoważniejszego wypadku doszło w województwie łódzkim. W miejscowości Siedlec koło Radomska drzewo spadło na samochód. W środku była 47-letnia kobieta. Została zabrana do szpitala na obserwację. Nie miała poważnych obrażeń.

Wichury przechodzą obecnie nad południowym Mazowszem i środkową częścią Lubelszczyzny. Wiatr osiąga tam w porywach do 100 km/h. Strefa wichury przesuwa się nad Ukrainę, jej czoło sięga obecnie Łucka.

Większość interwencji dotyczy powalonych drzew i gałęzi oraz wypompowywania wody z zalanych piwnic. Na Dolnym Śląsku uszkodzonych zostało kilka dachów, w jednym przypadku w budynek uderzył piorun. Na szczęście nie doszło do pożaru.

Rządowe Centrum Bezpieczeństwo w piątek rozesłało alert do Polaków, ostrzegając przed silnymi wiatrami i burzami. Podkreślono, że możliwe są przerwy w dostawie prądu.

Instytut Meteorologii i Gospodarki Wodnej prognozuje, że wiatr może osiągać od 70 km/h na południu kraju do nawet 100 km/h w rejonie Zatoki Gdańskiej. Będzie także nieco chłodniej: od 12-14 stopni na północy, do 20-22 w Małopolsce i na Podkarpaciu.

Siła wiatru będzie malała w nocy z soboty na niedzielę.