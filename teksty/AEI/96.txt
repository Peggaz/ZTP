Zabytkowy młyn w Rudzie nad Rawką koło Skierniewic spłonął w styczniu tego roku. Obiekt był pod ochroną konserwatora zabytków. W jego wnętrzu znajdowały się maszyny i urządzenia pochodzące z początku XX wieku. Mieszkańców interesuje, co się z nimi stało.
Zabytkowy młyn w Rudzie był wyposażony w dawne maszyny i urządzania.
Wszystkich zszokowała informacja, że spłonął zabytkowy młyn w Rudzie koło Skierniewic. Obiekt ten był jednym z ważnych elementów pejzażu Rawki i mocno wrył się w pamięć okolicznych mieszkańców. Młyn spłonął, ale wewnątrz niego znajdowało się niemal kompletne wyposażenie w maszyny i urządzenia z początku XX w., które również posiadają wartość historyczną.

– Pojechałem w miejsce, gdzie stał ten zabytkowy młyn w Rudzie i stwierdziłem, że nie ma żadnych urządzeń i maszyn, które w nim były – mówi mieszkaniec Skierniewic. – Były to bardzo ciekawe maszyny... Ciekawe, co się z nimi stało? Mam nadzieję, że nie zostały rozkradzione, na przykład przez złomiarzy.

Skontaktowaliśmy się z Wojewódzkim Urzędem Ochrony Zabytków w Łodzi. Dowiedzieliśmy się, że maszyny i urządzenia w takim obiekcie, jak młyn w Rudzie, również znajdują się po ochroną konserwatora i istnieją procedury, jak działać w takich przypadkach.

Po tej lakonicznej odpowiedzi poproszono o sformułowanie pytań na piśmie i przesłanie mejlem. Co też zostało uczynione i czekamy na odpowiedź. Może dowiemy się czegoś więcej? Na pewno będziemy informować.