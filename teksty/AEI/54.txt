Z tym sponsorem można było zbudować w zapasach to, co zbudowano w polskich skokach. Andrzej Supron bohaterem cyklu nieDawny Mistrz.
- A niech pan mnie nie dobija! 40 sekund przed końcem walki finałowej byłem mistrzem olimpijskim. Po finale przyszedł do mnie fiński sędzia i mówi "Supron, sorry!". Prychnąłem: "Sorry? Too late! Too late!". Andrzej Supron to mistrz świata i Europy oraz wicemistrz olimpijski w zapasach. A także medialna bestia. W cyklu nieDawny Mistrz opowiada, jak zrobił wrestlera z Władysława Komara, jak chcieli ich powyrzynać muzułmanie, jak zazdrościł mu Kirk Douglas i jak poznał go Jan Paweł II. Łukasz Jachimiak: W 1996 roku polskie zapasy zdobyły pięć medali na igrzyskach olimpijskich w Atlancie. W tym trzy złote. A w 2021 roku na igrzyskach w Tokio możemy nie mieć nawet piątki zapaśników. Dlaczego?
Andrzej Supron: Przyczyn jest wiele. Generalnie dawne czasy dla sportów walki były w naszym kraju lepsze. Atlanta to pięć olimpijskich medali, a Moskwa 1980 nawet siedem.

Wiem, że za komuny Wy byliście na fikcyjnych etatach w milicji, wojsku czy - jak Pan - w kopalni. Ale dlaczego w 1996 roku zapaśnicy nie dogadali się z Opocznem, wówczas najlepszym sponsorem polskiego sportu? Artur Partyka opowiadał niedawno na Sport.pl, jak dużo ta firma dawała. A zapaśników, bohaterów z Atlanty, podobno chciała obsypać złotem.
- Oni przez jakiś czas byli sponsorem, ale to się szybko rozleciało.

Bo szefowie związku chcieli, żeby zapaśnicy dzielili się z nimi pieniędzmi ze swoich kontraktów?
- Sekretarz generalny Andrzej Wojda rzeczywiście chciał jakiś udział z tych umów na fundację działającą w związku. A zawodnicy nie byli do końca przekonani co do jego intencji, nie mieli pewności, na co by ta prowizja szła. Zaczęły się kłótnie i wszystko się rozpadło. Szkoda. Z tym sponsorem można było zbudować to, co zbudowano w polskich skokach narciarskich, tworząc program szukania i wspierania młodych talentów z Lotosem.
Zapasy miały wtedy sukces tysiąclecia. To się naprawdę mogło udać.

Zwłaszcza że łatwiej z dzieci zrobić zapaśników niż skoczków narciarskich.
- To prawda. Nie trzeba specjalnej infrastruktury, wydatki są nieporównywalnie mniejsze. Niestety, nie wyszło. Skoki po Adamie Małyszu mają Kamila Stocha, Piotra Żyłę, Dawida Kubackiego i jeszcze wielu innych dobrych zawodników. A zapasy nie mają dziś prawie nic. Bardzo żałuję, że współcześnie niewielu ludzi chce zrozumieć, że sport to jest najtańsza forma promocji naszego kraju. Dziś ludzie mówią: za waszych czasów to była patologia, bo wy byliście na lewych etatach. Zgadza się, były lewe, ale to nie znaczy, że my nie pracowaliśmy. I to ciężko. Można to przyrównać do najcięższych zawodów. W zapasach w półtorej godziny traci się trzy kilogramy, a tętno dochodzi do 220 uderzeń na minutę, gdzie przecież człowiek niewytrenowany przy 180 uderzeniach może umrzeć. A sport jest najtańszą promocją kogoś lub czegoś - kraju, idei. Teraz Robert Lewandowski rozsławia Polskę na cały świat. I nas to prawie nic nie kosztuje.