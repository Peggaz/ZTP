Współczesne narzędzia wojny - czym się różni karabin maszynowy od karabinka?
MARCIN STRZYŻEWSKI 8 maja 21 10:10Komputer Świat
Nie ma broni, która definiowałaby współczesne pole walki lepiej, niż karabin maszynowy. Okazuje się jednak, że nie wszystko to, co przeciętny Kowalski wie o broni automatycznej, jest prawdą. Jeśli zatem chcecie lepiej poznać narzędzia wojny pokroju ręcznych, ciężkich czy wielkokalibrowych karabinów maszynowych, to ten tekst jest właśnie dla was.
Opowieść o palnej broni maszynowej moglibyśmy zacząć od Mitraliezy czy kartaczownicy Gatlinga, albo jeszcze wcześniej. Nie ma jednak sensu cofać się aż tak daleko. Zacznijmy od Hirama Maxima, Amerykanina, który wyemigrował do Wielkiej Brytanii i jako pierwszy wpadł na to, żeby wykorzystać siłę gazów prochowych do przeładowania broni. Ten pomysł pozwolił mu na stworzenie pierwszego nowoczesnego karabinu maszynowego, zwanego po prostu karabinem Maxima. Broń ta strzelała pociskiem karabinowym .303 British i była popularna jeszcze podczas II wojny światowej. Od tego momentu nastąpił burzliwy rozwój broni maszynowej i jeśli chcemy zrozumieć, jakie funkcje na współczesnym polu walki odgrywają karabiny maszynowe, musimy poruszyć kilka kwestii.
Przez długi czas podstawową bronią piechoty był karabin powtarzalny taki jak na przykład słynny Lee-Enfield. Pod koniec XIX wieku pojawiła się jednak alternatywa, jaką był pistolet maszynowy. Karabiny maszynowe były zbyt duże, a odpowiedni zapas amunicji do nich byłby zbyt ciężki dla pojedynczego piechura. Dlatego stworzono broń automatyczną, która wykorzystywała znacznie mniejszą i lżejszą amunicję pistoletową. To rozwiązanie miało liczne zalety, jednak nabój pistoletowy nie zapewniał odpowiedniej mocy, ani zasięgu.
Już w trakcie II wojny światowej pojawił się więc pomysł, by stworzyć amunicję pośrednią, która konstrukcyjnie wyglądałaby jak karabinowa, ale posiadałaby mniejszy kaliber i ładunek prochu, dzięki czemu miałaby moc pośrednią, pomiędzy amunicją karabinową i pistoletową. W taki sposób powstały karabinki nazywane także karabinami szturmowymi. Do tej kategorii należą takie konstrukcje jak AK-47 i jego kolejne wersje, amerykański M16 i M4 czy niemiecki G36. Ta broń została stworzona do walki na dystansie 300-500 m.