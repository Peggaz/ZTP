Wszystkie podróże Geralta na jednej mapie. Ciekawa grafika dla fanów Wiedźmina
Mikołaj Ciesielski

Jeden z fanów postanowił nanieść na mapę wszystkie podróże, które Biały Wilk odbył w książkach Andrzeja Sapkowskiego oraz grach CD Projekt RED.
Zarówno w książkach, jak i grach CD Projekt RED Geralt miał okazję zwiedzić sporą część świata wykreowanego przez Andrzeja Sapkowskiego. Jeden z fanów Białego Wilka postanowił więc przygotować specjalną mapę, na którą naniósł wszystkie podróże, jakie Rzeźnik z Blaviken odbył w trakcie przygód przedstawionych we wspomnianych dziełach. Całość prezentuje się naprawdę interesująco i choć grafika zawiera sporo informacji, to jest na tyle przejrzysta, że bez trudu przypomnicie sobie poszczególne „wycieczki”.

Autorem projektu jest Michaił „uyle” Siergiejew, który swoją pracę udostępnił na portalu Behance, gdzie podzielił się również szczegółami na temat procesu tworzenia wspomnianej grafiki. Twórca podkreśla, że mapa, na której zaprezentował wszystkie podróże Geralta, powstała na podstawie kilku źródeł.

Zgodnie z przekazanymi informacjami „uyle” opierał się o mapę opracowaną przez pracowników Zakładu Geografii Politycznej i Historycznej na Wydziale Geografii i Studiów Regionalnych Uniwersytetu Warszawskiego, oficjalne mapy stworzone przez CD Projekt RED, a także wybrane fanowskie mapy. Autor podkreśla również, że niektóre elementy jego pracy zostały uproszone, by całość była jak najbardziej przejrzysta i czytelna.

Na koniec przypomnijmy, że pod koniec marca CD Projekt RED oficjalnie potwierdziło, że trwają prace nad kolejną odsłoną serii Wiedźmin, która „zapoczątkuje nową sagę w tym uniwersum”. Na ten moment nie znamy jednak żadnych szczegółów na temat produkcji. Wiadomo jedynie, że tytuł powstaje na silniku Unreal Engine 5.