Chrome na Androida otrzymał nowe funkcje AR. Teraz nie musisz już instalować aplikacji pomiarowej, a do tego zajrzysz na przeciwną stronę Ziemi i zachowasz dystans społeczny z poziomu przeglądarki na smartfonie.
Google przygotowało kilka nowości dla tych, którzy lubią korzystać z rzeczywistości rozszerzonej, czyli AR. Tym razem możesz zobaczyć, co jest po „drugiej stronie Ziemi”, zachować odpowiedni dystans w sklepie i zmierzyć sobie… co tam Ci się akurat zamarzy.
Wśród nowych funkcji znalazły się (wchodząc w jeden z linków, przeniesiesz się do aplikacji na swoim telefonie z Androidem):
Floom, czyli mój absolutny faworyt. Zastanawiałeś się kiedyś, co by było, gdybyś wywiercił otwór pod swoimi nogami i wiercił na wylot? Cóż – w efekcie wszyscy byśmy zginęli, ale w mniej ekstremalnej wersji w AR możesz zrobić to już teraz. Zabawa jest przednia – możesz wybrać w zasadzie dowolny punkt na Ziemi.
Sodar, czyli możliwość wykorzystania aparatu w smartfonie do utrzymania idealnej odległości 2 metrów. Dystans społeczny dla nerdów gwarantowany.
Measure Up to proste narzędzie pomiarowe do wymiarowania stosunkowo regularnych kształtów. Przyda się, jeśli akurat zamierzasz kupić szafkę w Ikei i nie masz w domu innego metra. To akurat nic nowego – wiele aplikacji na Androida oferuje taką funkcję. Teraz nie musisz już ich pobierać, wystarczy sama przeglądarka.
Ostatnia funkcja to Picturescape, które pozwoli na wykorzystanie geolokalizacji ze zdjęć do umieszczenia ich w rozszerzonej rzeczywistości. Nakierowując obiektyw aparatu na daną lokalizację, zobaczymy rodzaj galerii zdjęć, które wykonaliśmy w danym miejscu. Fajna sprawa, ale na Picturescape trzeba jeszcze poczekać.
Chrome na Androida dostaje kilka fajnych trybów AR/fot. Google
Jakiego smartfona potrzebujesz, żeby skorzystać z nowych funkcji AR? Pełna lista znajduje się na stronie Google. Przejrzałem ją pobieżnie i generalnie musisz mieć niezłego pecha, żeby się nie załapać – znalazłem na niej nawet tanie budżetowce sprzed kilku lat.
Jak sprawdzić, czy Twoje dane wyciekły z Facebooka?
Trzeba przyznać, że Google wprowadza ostatnio całkiem sporo nowości ze świata AR i VR. Ostatnio zmiana dotknęła Map Google i w przyszłości nie pozwolą one nam się zgubić w miejskiej aglomeracji czy na lotnisku.