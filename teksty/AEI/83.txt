Spełnione marzenie.
David na początku lat 90 przeprowadził się do Londynu. Mieszkał tam z aktorką komediową Arabellą Weir, z która zaprzyjaźnił się podczas studiów. Później został nawet ojcem chrzestnym jednego z jej dzieci. Przełomem w jego karierze był rok 1994, kiedy to został obsadzony w roli głównej w dramacie BBC "Takin 'Over Asylum". Jego kariera rozwijała się bardzo szybko. Po przeprowadzce do Londynu spędził m.in. kilka lat jako członek Royal Shakespeare Company, gdzie specjalizował się głównie w rolach komediowych. Później zasłynął również ze swoich głównych ról w dramatach telewizyjnych "Blackpool" (2004) i "Casanova" (2005).

Na wielkim ekranie można było oglądać Tennanta w filmach takich jak "Cudowne lata bohemy" (2003) oraz jako Barty Crouch Junior w filmie "Harry Potter i Czara Ognia" (2005). W 2005 r. spełniło się także marzenie Tennanta z dzieciństwa. Po tym jak Christopher Eccleston postanowił zrezygnować ze swojej roli, David pojawił się u boku Billie Piper jako dziesiąty Doktor w kultowym brytyjskim serialu "Doktor Who". Kreacja w tej produkcji zapewniła mu ogromną popularność, a aktor zrezygnował z roli po trzech latach. Został zastąpiony przez Matta Smitha - jedenastego z kolei Doktora. W 2013 r. Tennant powrócił do serialu, występując w odcinku specjalnym pt. "Dzień Doktora", który wyemitowano z okazji 50 rocznicy pierwszego odcinka serialu z 1963 r..
W 2013 r. Tennant dołączył do ekipy popularnego serialu "Broadchurch" (2013-2017), gdzie partnerowała mu m.in. zdobywczyni Oscara Olivia Colman. W tym okresie Brytyjczyk wystąpił także w polsko-brytyjskiej koprodukcji – "Szpiedzy w Warszawie" (2012-2013). Mogliśmy go oglądać również w serialu "Jessica Jones" (2015), w którym wystąpił u boku Krysten Ritter. Zagrał też główną rolę szkockiego psychiatry Ronalda Davida Lainga w biograficznym dramacie "Normalnie wariat" (2017). W 2018 r. dopisał do swojego aktorskiego CV role w filmach: "Maria, królowa Szkotów" oraz "Zły Samarytanin". Rok 2019 to z kolei niezwykle udana kreacja Tennanta w miniserialu BBC "Dobry omen", gdzie aktor wcielił się w demona Crowleya, który, mimo tego, że stara się być odpychający, okazuje się mieć swój urok. I, co ważniejsze, dobre serce. David Tennant ciągle dzieli swoją pracę między plan filmowy czy telewizyjny oraz kreacje sceniczne na West Endzie w Londynie.

Mąż córki Doktora.
30 grudnia 2011 r. David Tennant poślubił Georgię Moffett, brytyjską aktorkę, która w jednym z odcinków 4. sezonu "Doktora Who" zagrała córkę Doktora. Moffett jest także córką Petera Davisona, który grał piątą inkarnację Doktora Who w serialu.

Para ma pięcioro dzieci, w tym syna Moffett z poprzedniego związku, którego Tennant adoptował.