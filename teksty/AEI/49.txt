Algorytmy genetyczne (AG) zalicza się do klasy tzw. algorytmów stochastycznych, które polegają na losowym sposobie przeszukiwania przestrzeni ewentualnych rozwiązań. Określanie kierunku poszukiwań odbywa się poprzez zastosowanie probabilistycznych reguł [11]. Klasyczne algorytmy genetyczne zostały zainspirowane naturą. Naśladują proces doboru naturalnego oraz dziedziczenia. Optymalizacja rozwiązania otrzymywana jest poprzez ewolucję przyjętych początkowych rozwiązań.
Ogólny schemat stosowania algorytmów genetycznych podczas rozwiązywania rzeczywistych problemów bazuje na dwóch
zasadniczych fazach:
− fazie wstępnej (I), polegającej na sprecyzowaniu problemu oraz
dostosowaniu go do terminologii adekwatnej do AG. W fazie tej
określa się parametry algorytmu, funkcję przystosowania, warunki stopu (zatrzymania) oraz tworzy się początkową populację rozwiązań,
− fazie II, która umownie nazwana jest fazą poszukiwania rozwiązań. Stosuje się w niej operatory genetyczne w postaci
krzyżowania i mutacji [13]. W naturze za osobnika uznaje się każdy organizm żywy.
W przypadku algorytmu genetycznego osobniki populacji to zakodowane w postaci chromosomów parametry zadania. Są one potencjalnymi rozwiązaniami danego problemu. Określa się je również
jako punkty przestrzeni poszukiwań. Chromosomy to ciągi kodowe –
uporządkowane ciągi genów, które reprezentują wartości zmiennych
decyzyjnych [16].
W realnym życiu (w naturze) w przypadku każdego gatunku
rozróżnia się pokolenia. Podobna sytuacja występuje w przypadku
algorytmów genetycznych. W pewnym momencie z danej populacji
tworzy się bowiem nową generację – nowe pokolenie. Osobniki
potomne tworzone są zazwyczaj przez osobniki lepiej przystosowane, wchodzące do następnej generacji. Proces ten przebiega najczęściej poprzez rekombinację, polegającą na krzyżowaniu chromosomów. Zapisane są w nich informacje o osobnikach będących
„rodzicami”. Powstawanie nowej generacji – tworzenie nowych
osobników, oprócz zjawiska krzyżowania, może przebiegać także
poprzez niewielkie losowe zmiany, które nazywa się mutacją. Mutacja jest zabiegiem zwiększającym różnorodność populacji, a co za
tym idzie, zapobiega zbieżności z lokalnym optimum [16]. Krzyżowanie i mutacja to operatory genetyczne.
Inicjacja to proces polegający na utworzeniu populacji początkowej. Jest on losowym wyborem określonej przez badacza liczby
chromosomów/osobników, natomiast funkcja przystosowania (nazywana również funkcją celu) jest to z góry przyjęte kryterium jakości. W ramach każdego ewolucyjnego kroku następuje dekodowanie
chromosomów i podawanie ich ocenie zgodne z funkcją przystosowania [16]. Warunkiem zatrzymania (w przypadku algorytmu optymalizującego) jest osiągnięcie przez
danego osobnika żądanej wartości optymalnej.
Algorytm może również zostać zatrzymany, gdy
kolejne działania nie poprawiają osiągniętej już
wartości. Warunkiem stopu może być także określony czas przeprowadzania obliczeń lub liczba
iteracji. W przypadku spełnienia warunku stopu
przechodzi następuje wyodrębnienie „najlepszego” chromosomu. Jeśli jednak warunek stopu nie
zostanie spełniony, kontynuuje się działanie poprzez kolejną selekcje chromosomów [16].
Schemat blokowy algorytmu genetycznego zilustrowano na rys. 1. 