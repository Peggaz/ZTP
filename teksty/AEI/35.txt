W ostatnich kilkudziesięciu latach „człowiek-inżynier” zaczął się uważniej przyglądać
naturze i z pokorą od niej się uczyć. Wynikiem tych obserwacji było stworzenie m.in. takich
procedur, naśladujących naturę jak algorytmy ewolucyjne czy sieci neuronowe. Zanim naturze
(ukierunkowanej przez swojego Stwórcę) udało się stworzyć mózg ludzki, minęły cztery
miliardy lat (taki wiek Ziemi jest obecnie uważany za najbardziej prawdopodobny). W tym
czasie, dzięki doborowi naturalnemu, organizmy ewoluowały w kierunku coraz lepszego
przystosowania się do środowiska, w którym żyją. Ten sposób doskonalenia został
zaadaptowany do rozwiązywania zadań optymalizacyjnych i nazwano go algorytmami
ewolucyjnymi.
Wśród algorytmów ewolucyjnych wyróżnia się trzy główne klasy (de Jong, 1998 za
Kwaśnicka, 1999): algorytmy genetyczne (GAs – Genetic Algorithms), strategie ewolucyjne
(ESs – Evolutionary Strategies) i programowanie ewolucyjne (EP – Evolutionary
Programming). Coraz popularniejsze programowanie genetyczne (GP – Genetic
Programming) zwykle bywa uważane za podgrupę algorytmów genetycznych. Szybki wzrost
zainteresowania algorytmami genetycznymi obserwuje się od czasu opublikowania pracy
Hollanda (1975). Wyróżnia się trzy zasadnicze grupy zastosowań AG: algorytmy
przeszukujące (Search), optymalizujące (Optimization) i uczące (Learning) (Kwaśnicka,
1999). Wymienione grupy nie są jednak rozłączne i granica między nimi jest płynna.
Algorytmy genetyczne (AG) są procedurami opartymi na podstawowych mechanizmach
ewolucji biologicznej: doborze naturalnym i dziedziczenia. Algorytm działa w dyskretnym
czasie. W każdej jednostce czasu t, w pewnym środowisku Q istnieje populacja osobników
tego samego gatunku P(t), które konkurują ze sobą oraz mogą się dowolnie krzyżować w
obrębie całej populacji. Podstawową ideą AG jest wykorzystanie ewolucyjnej zasady
przeżycia osobników najlepiej przystosowanych. Oznacza to, że osobniki „lepsze” mają
większe szanse przeżycia i wydania licznego potomstwa. Osobniki „gorsze” mogą przeżyć
i wydać potomstwo, ale prawdopodobieństwo tego jest znacznie mniejsze. Zatem w populacji
zachodzi proces reprodukcji, tzn. osobniki wydają potomstwo.
Po fazie reprodukcji (lub w jej trakcie) następuje krzyżowanie, będące odpowiednikiem
naturalnej wymiany materiału genetycznego, w której potomek dziedziczy część materiału
genetycznego od jednego, pozostałą część od drugiego rodzica. Drugim procesem, który może
zachodzić równolegle do krzyżowania, jest mutacja, czyli losowa zmiana genu. Krzyżowanie i
mutacja zwane są operatorami genetycznymi.
Ewolucja populacji jest procesem przeszukiwania przestrzeni potencjalnych rozwiązań.
W procesach takich istotne jest zachowanie równowagi pomiędzy przekazywaniem
najlepszych cech do następnego pokolenia, a szerokim przeszukiwaniem przestrzeni
rozwiązań. Algorytm genetyczny umożliwia zachowanie takiej równowagi (Kwaśnicka, 1999).
W ogólnym schemacie wykorzystania algorytmów genetycznych przy rozwiązywaniu
rzeczywistych problemów można wyróżnić dwie fazy:
– wstępną, polegającą na sprecyzowaniu problemu i dostosowaniu go do terminologii
używanej w AG oraz utworzeniu początkowej populacji;
– poszukiwania rozwiązań, składającą się z oceny osobników, procesu reprodukcji oraz
zastosowania operatorów genetycznych. Faza poszukiwania rozwiązań zostaje zakończona
w momencie gdy zostało znalezione satysfakcjonujące rozwiązanie lub nastąpił warunek
końca algorytmu (np. przekroczona została założona liczba pokoleń).
