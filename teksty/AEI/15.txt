Typy reprezentacji wiedzy
Wiedza wygenerowana wyżej wymienionymi metodami może mieć postać m.in.:

reguł (najczęściej postaci jeżeli X to Y),
drzew decyzyjnych,
klauzul logiki predykatów,
taksonomii,
rozkładów prawdopodobieństwa,
funkcji przejść automatów skończonych,
reguł gramatyki formalnej,
sieci semantycznych.
Ograniczenia i problemy
Pomimo szybkiego rozwoju w dziedzinie uczenia maszynowego, systemy nadal pozostają w jakimś stopniu zależne od człowieka. Sam proces projektowania systemu wymaga od człowieka określenia sposobów zdobywania wiedzy oraz jej reprezentacji.

Poza etapem tworzenia systemu powstają następujące problemy:

zbyt mała lub zbyt duża zależność systemu od środowiska, w którym się znajduje co może prowadzić do niepełnej analizy danych lub błędnej interpretacji,
wiarygodność i poprawność generowanych wniosków, według Poppera „wiedza zdobyta w wyniku obserwacji ma charakter jedynie domyślny”, a rozumowanie indukcyjne nie może być w pełni udowodnione, a jedynie sfalsyfikowane,
niekompletne lub częściowo sprzeczne dane,
niezdefiniowanie ograniczeń dziedzinowych, może prowadzić do zbyt daleko idących uogólnień i błędnych wniosków.
W związku z powyższymi problemami przyjęto[potrzebny przypis] następujące postulaty, które wiedza generowana przez systemy powinna spełniać:

wiedza generowana przez system powinna podlegać kontroli i ocenie człowieka, według podanych przez niego kryteriów,
system powinien być zdolny do udzielenia wyjaśnienia w przypadku problemu,
wiedza powinna być zrozumiała dla człowieka, czyli wyrażalna w opisie i modelu myślowym przez niego przyjętym.