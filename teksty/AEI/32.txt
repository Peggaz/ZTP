Algorytm genetyczny stanowi serce systemu, ponieważ jest odpowiedzialny za przetwarzanie danych zmierzające do wygenerowania rozwiązań, które posłużą analitykowi podczas analizy danych. Ważne jest, aby system ten pozwalał na wszechstronne dopasowywanie parametrów do potrzeb analityka. Stąd analityk powinien dysponować interfejsem, za pomocą którego będzie mógł określać wartości parametrów działania algorytmu genetycznego. Jednocześnie należy wesprzeć użytkownika przez udostępnienie mechanizmu automatycznej optymalizacji parametrów algorytmu genetycznego, która pozwoli na dopasowanie parametrów jego działania tak, aby były one dobrane w sposób najbardziej przystający do badanego problemu. W przedstawianej koncepcji podstawowym zadaniem algorytmu genetycznego jest generowanie rozwiązań, które będą dysponowały możliwie najwyższymi wartościami funkcji oceny. Oczywiste jest, że algorytm genetyczny nie jest w stanie przetworzyć całej dostępnej przestrzeni rozwiązań, ale mimo to daje satysfakcjonujące rozwiązania, z tym że liczba potrzebnych obliczeń zmierzających do uzyskania rozwiązań jest nawet kilkadziesiąt tysięcy razy mniejsza niż w innym przypadku (tzn. w sytuacji, gdyby wykorzystać wobec problemu metodę brute force, która miałaby sprawdzić wszystkie możliwe kombinacje potencjalnych rozwiązań w celu wyłonienia najlepszych). Działanie funkcji oceny algorytmu genetycznego będzie opierało się na analizie danych weryfikacyjnych, które opisują badany problem. Dane są tworzone na bazie danych źródłowych, które pochodzą z systemów informacyjnych instytucji – organizacji, na której rzecz będzie działał opisywany system. Mogą to być np. dane ankietowe, które zostały zebrane w celu poznania zachowań lub cech badanego zjawiska. Często jest tak, że w ramach tych danych zbiera się bardzo wiele różnych cech, z których w kontekście badanego problemu tylko kilka (kilkanaście) w określonych kombinacjach wpływa na badany problem. Dane weryfikacyjne uwzględniane podczas obliczania jakości generowanych przez algorytm genetyczny rozwiązań są umieszczone w pojedynczej tabeli o następującej strukturze:{ID, GEN1, GEN2, ..., GENn, Z}, gdzie: ID – identyfikator stanowiący klucz główny tabeli weryfikacyjnej, GENk – wartość genu, który wskazuje na konkretną wartość spośród zdefiniowanych wartości danego genu, Z – wartość funkcji oceny dla danego rekordu danych weryfikacyjnych. W tym miejscu rozważań należy wskazać powiązanie pomiędzy atrybutem GENk a danymi na temat rozwiązywanego problemu, odwołując się do wcześniej przedstawionego modelu danych. Dane weryfikacyjne stanowią bazę działania funkcji oceny algorytmu genetycznego, ponieważ dla wygenerowanego zestawu cech będą wyszukane te dane weryfikacyjne, które będą zgodne z cechami osobnika wygenerowanego przez algorytm genetyczny. Wartość funkcji oceny dla wygenerowanego osobnika będzie obliczana właśnie na podstawie danych weryfikacyjnych odpowiadających cechom tego osobnika. Przydatny w zrozumieniu tego mechanizmu będzie poniższy przykład19. Dane weryfikacyjne składają się z n rekordów, trzech cech niezależnych (A,B, C) oraz jednej cechy zależnej (Z) – tabela poniżej.