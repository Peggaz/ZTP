Mężczyzna rozbił samochód. Zanim przyjechał holownik auto zostało ukradzione. Pomysłowi złodzieje trafili za kratki. Pomysłowość złodziei nie ma granic. Udowodnili to dwaj mężczyźni, którzy ukradli rozbitego mercedesa. Właściciel stracił panowanie nad samochodem i uderzył w drzewo. Wezwał pomoc drogową i wrócił do domu. Tymczasem kierowca holownika nie znalazł samochodu. Zdziwienie właściciela pojazdu potęgował fakt, że samochód nie nadawał się do jazdy. Jak informują łowiccy policjanci, do zdarzenia doszło 7 marca w miejscowości Parma. Kierowca mercedesa na łuku drogi stracił panowanie nad pojazdem i uderzył w przydrożne drzewo. Uszkodzenia powstałe w pojeździe nie pozwoliły na dalszą jazdę. Mężczyzna pozostawił auto na poboczu, w bezpiecznym miejscu, wezwał holownik i wrócił do domu. Kierowca, który przyjechał lawetą po mercedesa, nie znalazł samochodu w umówionym miejscu. Dzięki wbudowanemu modułowi GSP w skradzionym pojeździe, udało się ustalić, że może on znajdować się na jednej z posesji w Stachlewie. Pokrzywdzony 8 marca powiadomił o kradzieży policję. Funkcjonariusze przeszukali pomieszczenia gospodarcze na wskazanej posesji i odnaleźli w garażu skradziony samochód. Policjanci zatrzymali 31-latka z powiatu zgierskiego i 28-letniego mieszkańca powiatu łowickiego. Dodatkowo kryminalni zabezpieczyli niewielką ilość amfetaminy, którą znaleźli przy 31-latku. Obaj usłyszeli zarzut kradzieży, za co grozi kara do 5 pozbawienia wolności. Ponadto 31-latek usłyszał zarzut z ustawy o przeciwdziałaniu narkomanii.