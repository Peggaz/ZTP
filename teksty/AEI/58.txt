YouTube wprowadza nową funkcję - to ukłon w stronę zajętych i niecierpliwych
Opracował Bartłomiej Pawlak
20.05.2022 18:14
YouTube zapowiedział wprowadzenie dla wszystkich użytkowników nowej funkcji, która powinna przydać się osobom zajętym. Aplikacja oznaczy najczęściej oglądane fragmenty filmów, aby łatwiej było pominąć najnudniejsze części.
YouTube już lata temu przestał być platformą zdominowaną przez krótkie, zabawne filmiki. W serwisie tym znajdziemy zarówno kilku czy kilkunastominutowe materiały, jak i długie, nawet ponadgodzinne filmy. Google postanowiło więc wprowadzić nową funkcję, która pozwoli trochę ułatwić korzystanie z serwisu.

YouTube pozwoli przeskoczyć do najciekawszych fragmentów filmu
Jak poinformowała firma, niebawem użytkownicy YouTube'a podczas przeszukiwania filmu będą mogli zobaczyć najciekawsze jego fragmenty. W praktyce wystarczy najechać kursorem myszy lub palcem na pasek odtwarzania, a przy miniaturce pojawi się adnotacja o tym, że dany fragment jest często odtwarzany.

Elden Ring
Elden Ring jak siłownia. Wolisz kino? Od tej gry trzymaj się z daleka [RECENZJA]
Często oglądane części materiału zazwyczaj są też najciekawszymi. Dlatego nowa funkcja ułatwi użytkownikom zobaczenie tych najbardziej wartościowych fragmentów i tym samym pozwoli ominąć najnudniejsze.
Nowość przy okazji przyda się też twórcom. W prosty sposób pozwoli im bowiem ocenić, które sceny ich materiału cieszą się największym zainteresowaniem, a które najmniejszym. Google niezmiennie poleca youtuberom dzielenie filmów na rozdziały. Pozwalają one użytkownikom przeskoczyć do interesujących ich fragmentów. Jak wynika z obserwacji firmy, podział taki wydłuża średni czas oglądania danego filmu.

Podobna funkcja była testowana już wcześniej w YouTube Premium, a także wśród wybranych testerów. Niebawem ma trafić jednak do wszystkich użytkowników. Funkcja będzie udostępniana falowo, dlatego niektórzy będą musieli poczekać na nią nieco dłużej niż inni.