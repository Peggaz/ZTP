Zastosowania uczenia maszynowego

Najpopularniejsze zastosowanie uczenia maszynowego to przeważnie aplikacje do rekomendacji produktów, autokorekty w edytorach tekstowych, systemy nawigacyjne czy wyszukiwarki online. Możliwości ML są jednak dużo większe. Zgodnie z szacunkami Gartnera, z uczenia maszynowego korzysta już niemal każda firma z listy 500 największych na świecie, a globalnie rozwiązanie to wdrożyło ok. 15% przedsiębiorstw. Główne zastosowanie ML w biznesie to analizy finansowe, dopasowywanie właściwych produktów do właściwych klientów oraz inteligentny marketing. Uczenie maszynowe wykorzystywane jest również szeroko w cyberbezpieczeństwie, najważniejsze aplikacje z tej dziedziny - Intrusion Prevention System (IPS) i Network Traffic Analysis (NTA), wykorzystywane są już globalnie przez niemal każdy system wymagający ruchu sieciowego.

Jednym z segmentów, w którym rola uczenia maszynowego jest równie ważna jak w biznesie, jest medycyna. Aplikacje wykorzystujące ML są w stanie wykrywać anomalie, choroby czy zwyrodnienia na podstawie produktów medycznej diagnostyki obrazowej (zdjęcia RTG, USG itp.) znacznie dokładniej niż człowiek. ML umożliwia również dobór najlepszej terapii dla pacjenta poprzez analizę jego danych, takich jak ryzyko genetyczne, tryb życia, inne zażywane leki czy nawet aktywność w mediach społecznościowych. Te same dane są również szeroko wykorzystywane w badaniach klinicznych, w szczególności przy wprowadzaniu na rynek nowego produktu. Zastosowanie zaawansowanej analizy predykcyjnej opartej na uczeniu maszynowym do identyfikacji kandydatów do badań klinicznych skutkuje osiągnięciem identycznego efektu przy dużo mniejszej grupie kontrolnej, co przekłada się pozytywnie zarówno na czas badań, jak i koszty.