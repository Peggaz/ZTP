Karabin maszynowy (km, kaem) – samoczynna, zespołowa broń palna strzelająca seriami amunicją karabinową o kalibrze do 20 mm.

Zasadniczo przeznaczona do prowadzenia ognia ciągłego (z możliwością stosowania pojedynczego), zasilana taśmą nabojową zawierającą większy zasób amunicji; najczęściej używana na specjalnej podstawie (dwunożnej, trójnożnej, kołowej) dla większej stabilności i prowadzenia celniejszego ognia skutecznego. Pod względem zastosowania w boju karabiny maszynowe ogólnie dzielono na lekkie, ciężkie i ręczne, obecnie przeważają uniwersalne – wielofunkcyjne, często z wymiennymi modułami. Pod względem umiejscowienia rozróżniano też karabiny maszynowe czołgowe, lotnicze i przeciwlotnicze, dostosowane konstrukcyjnie do odmiennego sposobu funkcjonowania i szczególnego przeznaczenia.