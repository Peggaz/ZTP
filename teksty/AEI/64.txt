24-latek, mieszkaniec Żyrardowa, który posługiwał się maczetą usłyszał  zarzut usiłowania zabójstwa. Na wniosek policjantów i prokuratora, sąd zastosował dziś (13.04) wobec niego 3-miesięczny areszt. Za to przestępstwo grozi mu kara nawet dożywotniego pozbawienia wolności.
– Do zdarzenia doszło w miniony weekend. Oficer dyżurny żyrardowskiej komendy otrzymał zgłoszenie o tym, że na terenie miasta doszło do pobicia dwóch mężczyzn z użyciem niebezpiecznego narzędzia – informuje sierż. Monika Michalczyk z Komendy Powiatowej Policji w Żyrardowie.
Policjanci od razu pojechali we wskazane miejsce, gdzie po wstępnych ustaleniach zatrzymali czterech podejrzanych o pobicie i agresywnie zachowujących się mężczyzn. Przy jednym z nich znaleźli narkotyki. Drugi z mężczyzn miał widoczne ślady szarpaniny, a pozostali po przesłuchaniu w charakterze świadków zostali zwolnieni.
– Mundurowi szybko również ustalili pokrzywdzonych, którymi okazali się być 27-letni żyrardowianin i jego rówieśnik, mieszkaniec Milanówka. Mężczyźni w wyniku zdarzenia doznali wielu ran ciętych i rąbanych nóg, rąk i czaszki. Natychmiast została im udzielona pomoc lekarska – dodaje Michalczyk.
24-latek, który posługiwał się maczetą usłyszał już zarzut usiłowania zabójstwa. Na wniosek policjantów i prokuratora, sąd zastosował dziś (13 IV) wobec niego 3-miesięczny areszt. Za to przestępstwo grozi mu kara nawet dożywotniego pozbawienia wolności.