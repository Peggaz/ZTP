Zasadniczą zaletą karabinków jest mniejszy rozmiar i odrzut, a także niższa cena i waga amunicji. W praktyce zaś ich moc obalająca oraz zasięg są zdecydowanie wystarczające. Zresztą, żołnierz bez odpowiedniego wyszkolenia i tak nie jest w stanie prowadzić celnego ognia na odległości przekraczającej 500 metrów. Obecnie karabinki automatyczne stanowią więc podstawowe wyposażenie wszystkich armii świata. Sprawdzają się one w większości sytuacji, jednak nie we wszystkich. Dlatego właśnie na współczesnym polu bitwy jest miejsce dla RKM-ów, UKM-ów i WKM-ów. Zastanówmy się najpierw, co dokładnie znaczą te skróty.
RKM (ręczny karabin maszynowy) – to broń maszynowa strzelająca amunicją pośrednią lub rzadziej karabinową. Posiadają one większy magazynek, cięższą lufę i dwójnóg. Przykładem może być RPK-74 albo M249 SAW.
UKM (uniwersalny karabin maszynowy) - broń maszynowa korzystająca z amunicji karabinowej. W wersji na dwójnogu może pełnić rolkę RKM-u, a po umieszczeniu na stałej podstawie lub pojeździe CKM-u. Do tej kategorii zaliczymy między innymi amerykański M60, Radziecki PK czy produkowany w III Rzeszy MG42.
CKM (ciężki karabin maszynowy) - broń maszynowa zasilana amunicją karabinową i umieszczana na podstawie kołowej, saneczkowej lub trójnożnej. Ta kategoria odnosi się przede wszystkim do konstrukcji historycznych, takich jak wspomniany wcześniej karabin Maxima czy model Browning M1917.
WKM (wielkokalibrowy karabin maszynowy) – do amunicji wielkokalibrowej zalicza się naboje o kalibrze powyżej 10 mm (z pominięciem naboi pistoletowych tych wymiarów). Masa broni i amunicji wyklucza prowadzenie ognia bez podstawy, jednak potężna moc umożliwia skuteczny ostrzał na odległość do dwóch kilometrów, a także walkę z lekko opancerzonymi pojazdami lądowymi czy śmigłowcami. Do WKM-ów możemy zaliczyć między innymi Browninga M2 kaliber 12,7 mm. WKM-y według anglojęzycznej nomenklatury określane są jako HMG czyli "Heavy Machine Gun", co w dosłownym tłumaczeniu oznacza ciężki karabin maszynowy.
Przewaga, jaką karabin maszynowy ma nad karabinkiem, kryje się w amunicji. Warto przy tym zaznaczyć, że często mówiąc o nabojach do broni palnej, skupiamy się głównie na kalibrze, czyli średnicy pocisku, a to kolosalne niedopatrzenie. Spójrzcie tylko na to zdjęcie: drugi i trzeci nabój od prawej to standardowy nabój pośredni NATO i nabój pośredni stosowany w karabinkach z rodziny AK. Po lewej od tego ostatniego widzimy nabój .308 Winchester. Oba te naboje mają dokładnie ten sam kaliber i bardzo zbliżoną budowę. Jednak używany w Kałasznikowie nabój 7,62x39 posiada niecałe dwa tys. dżuli energii początkowej, a .308 Winchester od niecałych trzech do prawie trzech i pół tys. Naboje karabinowe mają znacznie dłuższą łuskę, co widać na zdjęciu, w której mieści się więcej prochu. Dzięki temu karabiny maszynowe mają zdecydowanie większy zasięg i moc.
Dodatkową zaletą karabinów maszynowych jest stosowanie większych magazynków lub taśm nabojowych, a także dłuższych luf. To ostatnie być może wymaga wyjaśnienia. Broń palna miota pociski dzięki wysokiemu ciśnieniu gazów powstałych w wyniku spalania prochu. Im dłuższa lufa, tym dłużej wspomniane ciśnienie oddziałuje na pocisk, co zwiększa zasięg i moc. Z drugiej strony karabiny maszynowe są znacznie cięższe i mniej poręczne od karabinków, a amunicja do nich jest większa i droższa. To sprawia, że bardzo ciężko jest korzystać z tej broni bez odpowiedniego podparcia.