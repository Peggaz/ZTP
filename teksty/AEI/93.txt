​"Kraków Cię zasmoczy". Moc atrakcji w 50-lecie rzeźby Smoka Wawelskiego
Marek Wiosło
Środa, 18 maja (18:01)
"Kraków Cię zasmoczy" - z nową kampanią reklamową startują właśnie władze stolicy Małopolski. Chcą w ten sposób przyciągnąć przede wszystkim krajowych turystów, po okresie zastoju spowodowanego pandemią. Okazją do tego jest 50- lecie ustawienia rzeźby smoka wawelskiego pod Wawelem - autorstwa Bronisława Chromego.

Wielka parada smoków ulicami miasta i nad Wisłą, smocze miasteczko na Błoniach - to elementy kampanii "Kraków Cię zasmoczy", zaplanowanej od czerwca do września. W czerwcu mieszkańcy będą mogli podziwiać wielką paradę smoków na Rynku Głównym i plenerowe widowisko nad Wisłą. W sierpniu na Błoniach stanie smocze miasteczko. 

Rzeźba jest tak naprawdę upamiętnieniem legendy o smoku wawelskim, legendy, która jest znana każdemu z nas, bo poznajemy ją we wczesnym dzieciństwie. Zachęcamy w związku z tym wszystkich, którzy tę legendę pamiętają, by mogli przybyć do naszego  miasta, by zapoznać się z jego urokami, przejść tropem smoka wawelskiego. Organizacje turystyczne i przewodnicy opracowują smoczy szlak turystyczny, który będzie pokazywał różne uroki miasta. Zapraszamy także tych, którzy chcą zjeść smaczne smocze lody. Kampania już ruszyła w mediach społecznościowych. Zaczynamy od restartu, od dużej parady smoków. Ona przyjmie pełny wymiar po przerwie pandemicznej. Zapraszamy wszystkich 4 i 5 czerwca - mówił Andrzej Kulig, wiceprezydent Krakowa. 
Rozpoczęcie świętowania urodzin smoka zaplanowano od 4 czerwca, wtedy odbędzie się smocze widowisko. 

Smoczych lodów będzie można skosztować tylko dwa razy w tym sezonie - 5 czerwca podczas Dnia Otwartego Magistratu (m.in. w namiocie na placu Wszystkich Świętych) oraz 14 sierpnia na krakowskich Błoniach podczas smoczych urodzin. 

Jak podkreślił Adolf Weltschek, dyrektor Teatru Groteska, ta instytucja od 21 lat organizuje to wyjątkowe wydarzenie.