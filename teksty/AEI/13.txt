Klasyczny algorytm genetyczny przebiega wg schematu
przedstawionego na rysunku 1. Na początku odbywa się losowy wybór osobników(chromosomów)do populacji początkowej. Chromosomy są reprezentowane
przez ciągi binarne o określonej długości. Następnie
dokonuje się oceny przystosowania osobnika w populacji
na podstawie obliczonej funkcji przystosowania. Jeśli spełniony
jest warunek końcowy (zatrzymania), następuje zapamiętanie
najlepszego chromosomu. Jeśli nie, to następnym krokiem
jest selekcja osobników.
W selekcji osobników naśladuje się mechanizm przeżycia
w naturze. Oczekujemy, że osobnik o najwyższym stopniu
przystosowania uzyska liczne potomstwo, tj pomnoży swój
materiał genetyczny do następnego pokolenia. Natomiast
osobniki o najniższym stopniu przystosowania powinny być
wyeliminowane z procesu prokreacji. Najbardziej popularnymi
metodami selekcji są: metoda ruletki, turniejowa czy metoda
rankingowa.
Kolejnym ważnym etapem działania algorytmu genetycznego
jest zastosowanie operatorów genetycznych. W klasycznym
algorytmie genetycznym występują dwa podstawowe
operatory genetyczne: operator krzyżowania (ang. crossover)
oraz operator mutacji (ang. mutation). Krzyżowanie polega
na wymianie fragmentu genotypu pomiędzy dwoma osobnikami.
Proces ten odbywa się z założonym wcześniej prawdopodobieństwem
pk. Mutacja polega na zmianie wartości
pojedynczego genu na przeciwny z prawdopodobieństwem
pm. Osobniki (chromosomy) otrzymane w wyniku działania
operatorów genetycznych wchodzą w skład nowej populacji,
która automatycznie staje się populacją bieżącą dla danej iteracji.
Dla każdej następnej iteracji oblicza się wartość funkcji
przystosowania i sprawdza się warunek zatrzymania. Jeśli
warunek zatrzymania nie jest spełniony dalej przechodzi
się do selekcji i kolejnych etapów algorytmu. Jeśli warunek
jest spełniony wyprowadza się wynik w postaci chromosomu
o największej wartości funkcji przystosowania.