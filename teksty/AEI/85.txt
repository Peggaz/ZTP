
Wazopresyna to organiczny związek chemiczny, który u zwierząt i u ludzi pełni rolę hormonu. Wraz z receptorem, na który wazopresyna oddziałuje odgrywają znaczącą rolę w regulowaniu zachowań społecznych, takich jak łączenie się w pary, współpraca, komunikacja społeczna, ale również dominacja i agresja. W swym eksperymencie amerykańscy naukowcy zastosowali technologię CRISPR-Cas9. Efekty tego zabiegu przeszły najśmielsze oczekiwania uczonych, radykalnie zmieniając ekspresję zachowań społecznych w nieoczekiwany sposób.

Byliśmy naprawdę zaskoczeni wynikami. Spodziewaliśmy się, że jeśli wyeliminujemy aktywność wazopresyny, zmniejszymy zarówno agresję, jak i komunikację społeczną. Ale stało się odwrotnie

- powiedział Albers.
Zamiast oczekiwanej aspołeczności, chomiki bez receptora Avpr1a wykazywały znacznie wyższy poziom zachowań komunikacyjnych niż grupa kontrolna bez modyfikacji genetycznej. Co ciekawsze, pod względem agresywności typowe różnice obserwowane między płciami również zostały wyeliminowane.

W laboratorium stworzyli bardzo agresywne chomiki.
Po modyfikacji genetycznej, osobniki zarówno płci męskiej jak i żeńskiej wykazywały wysoki poziom agresji w stosunku do innych osobników tej samej płci.

To prowadzi do dość zaskakującego wniosku. Chociaż wiemy, że wazopresyna nasila zachowania społeczne poprzez działania w wielu obszarach mózgu, możliwe jest, że globalne działanie receptora Avpr1a ma charakter hamujący. [...] Nie rozumiemy tego systemu tak dobrze, jak myśleliśmy, że rozumiemy. Te sprzeczne z intuicją odkrycia mówią nam, że musimy zacząć myśleć o działaniach tych receptorów w całych obwodach mózgu, a nie tylko w określonych obszarach mózgu.


Chomiczki syryjskie to nadzieja nie tylko na lepsze zrozumienie biologicznych mechanizmów regulujących zachowania społeczne. Jak mówią naukowcy z Uniwersytetu w Georgii, reakcja tych zwierząt na stres jest bliższa tej obserwowanej u ludzi w porównaniu do innych gryzoni służących jako punkt odniesienia w podobnych badaniach. Dzieje się tak ponieważ uwalniają one kortyzol - hormon stresu, podobnie jak ludzie. I podobnie jak ludzie są w stanie zapadać na wiele nowotworów.
Chomiczki syryjskie miały również swój udział w badaniach nad wirusem SARS-CoV-2 powodującym COVID-19, gdyż są na niego podatne tak jak ludzie.

Zgodnie ze słowami profesora H. Elliota Albersa, prace z wykorzystaniem metody CRISPR u chomików to znaczący krok na przód, który pozwoli zrozumieć obwody zaangażowane w ludzkie zachowania społeczne. Natomiast zrozumienie roli wazopresyny i Avpr1a to szansa na opracowanie nowych, bardziej skutecznych metod leczenia szerokiej grupy zaburzeń neuropsychiatrycznych - od autyzmu, po depresję.

