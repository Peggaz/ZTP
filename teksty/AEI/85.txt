Wbrew powszechnej opinii jej imię nie jest egipskie, lecz greckie. Dosłownie znaczy ono „chwała ojca”, w rozumieniu: „pochodząca z chwalebnego rodu” (od greckiego κλέος, kleos – „chwała”, i πατρóς, patros – „ojciec”). Kleopatra nie jest bowiem Egipcjanką, ale Greczynką, Macedonką. Należy do dynastii najeźdźców, którzy od niemal 300 lat zasiadają na tronie Egiptu, mają odmienne zwyczaje i posługują się innym niż miejscowa ludność językiem – greką. Są to Ptolemeusze. Jej pełne imię to Kleopatra Tea Filopatora, czyli „Bogini Kleopatra miłująca ojca” (z greckiego θeά, thea – „bogini”, i Φιλοπάτωρα, philopatora – „ta, która kocha swojego ojca”). Choć brzmi w naszych uszach jak wyjątkowe imię godne równie wyjątkowej królowej, nie tylko ona je nosiła. Wiadomo jeszcze o sześciu kobietach o tym samym imieniu przed nią, dlatego historycy, aby uniknąć zamieszania, nazywają ją Kleopatrą VII. Skąd aż tak wiele Kleopatr? Otóż tradycją Ptolemeuszy było nadawanie potomkom powtarzających się imion dynastycznych (podobnie jak królowie Francji używali imienia Ludwik). Księżniczki zatem noszą zawsze jedno z tych trzech imion: Arsinoe, Berenika lub właśnie Kleopatra.Państwo tej władczyni bardzo różni się od Egiptu faraonów. Od innych sławnych Egipcjanek, jak choćby Nefertari (żona faraona Ramzesa II), Nefertiti (żona faraona Echnatona) czy Hatszepsut, dzieli ją odpowiednio 1200, 1300 i ponad 1400 lat. To tak, jakby porównywać kobietę z epoki nowożytnej z taką, która żyła w czasach Karola Wielkiego lub Królestwa Longobardów. Kleopatra zna zupełnie inny Egipt: królestwo podbite najpierw przez Persów i pozostające pod ich władaniem przez kilka wieków, a następnie zdobyte przez Aleksandra Wielkiego, bez którego nie byłoby grecko-macedońskiej dynastii Ptolemeuszy, zasiadającej na tronie przez prawie trzy kolejne stulecia.

Kiedy Kleopatra przychodzi na świat, Egipt wydaje się przeznaczony na pożarcie przez Rzym, nowe światowe mocarstwo. Ale to właśnie ona, wielka polityczna osobowość zdolna do dalekosiężnego planowania, przedłuży życie swego królestwa, a nawet zdobędzie dlań nowe ziemie i nowe bogactwa: dzięki umiejętnej polityce Kleopatry, zdolnej usidlić najpierw Cezara, a następnie Antoniusza, Egipt rozciągnie swe panowanie na niemal całe wschodnie wybrzeże Morza Śródziemnego – od dzisiejszej Turcji po Libię. Niezwykłe osiągnięcie, zawdzięczane wyłącznie talentowi tej władczyni. Będzie to ostatnie wielkie panowanie egipskiego królestwa, nim zniknie ono na zawsze w mrokach historii. Kleopatra pozostanie na tronie tylko 21 lat, ale losy starożytnego świata skupią się w niej jak w soczewce, czyniąc z tej władczyni jedną z najpotężniejszych, najbardziej wpływowych i znaczących kobiet w całej historii ludzkości.